Dacă în momentul apariției, a fost lăudată întreaga distribuție, cu un plus important pentru Glenn Close, trebuie privit și analizat cu atenție John Malkovich. Dacă eram femeie, puteam să fac aprecieri probabil și asupra frumuseții actorului; nefiind însă, l-am privit pe Malkovich mai degrabă ca pe un actor neutru din punct de vedere al frumuseții, dar care compensează în personajul Valmont cu inteligența sa, cu posibilitatea de a seduce orice femeie fără milă și care poate fi asemănat de acestea, la început, ca bărbatul perfect, iar la final ca un monstru letal, mincinos și ipocrit. Un porc, în limbaj modern!
Şi, ca să continui în acelaşi stil, aş dori să mai precizez că finalul filmului este cel care m-a impresionat cel mai tare. Este un sentiment pe care nu-l înţeleg şi pe care nu reuşesc să-l accept de fiecare dată: momentul în care doi oameni, care par să fie făcuţi unul pentru celălalt, ajung să-şi continue viaţa alături de o altă persoană. În momentul acela mă gândesc ce se întâmplă cu toată dragostea, pasiunea şi visele care au crescut şi s-au dezvoltat între cei doi.