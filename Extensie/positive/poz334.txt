Daca sunteti la curent cu tot ce misca in lumea filmului, atunci stiti ca promovarea la Tower Heist s-a facut pe spatele viitoarei gazde a Oscarurilor – Eddie Murphy. Dar Tower Heist nu  este un film Eddie Murphy, ci unul marca Ben Stiller. Eddie isi face numarul clasic de grimase si suieraturi, dar ramane o prezenta secundara. Destul cat sa amuze, suficient cat sa nu introduca filmul in rutina murphy-ist obisnuita. Nici regizorul Brett Ratner, un alt personaj cheie care ar fi putut strica pelicula, nu tine mortis sa iasa in fata. Isi face si el bucuros numarul in cateva scene agitate cu urmariri de masini si cascadorii la inaltime (apropo, pentru cei cu rau de inaltime sunt cateva momente la care te lipesti de scaun ca sa stii ca esti in siguranta), dar isi lasa personajele in pace si scenaristii sa-si faca treaba.
   Iar pentru un film cu cinci nume de scenaristi pe generic (un risc serios de a se incurca unul pe altul in poante),  lucrurile au iesit bine. Tower Heist putea sa alunece pe o panta neinspirata cand vine vorba de umor. Desi pe alocuri e vulgar, culmea e ca nu deranjeaza deloc. Cateva replici din film vor starni hohote de ras in salile de cinema (am o banuiala ca filmul se va descurca de la bine in sus la noi) si cateva scene – de exemplu cea cu furatul din mall – vor ramane in memoria cinefilica a spectatorilor. Surpriza comica vine si din personajul Odessa  interpretat de actrita Gabourey Sidibe (foarte cunoscuta pentru rolul din Precious). Aici ea duce o partitura infinit mai subtire, dar hilara: e nemaritata, XXL si se pricepe de minune la spart seifuri.
   Sigur ca nu trece nicio secunda fara ca pelicula sa nu fie transparenta si previzibila, sigur ca e doldora de clisee si nu-i lipsesc imperfectiunile la nivel de plot, dar pentru atat cat are pretentii Tower Heist reuseste: un soi de Ocean’s Eleven for suckers motivat a la Robin Hood si dus la infaptuire in buricul Manhattan-ului in plina parada de Ziua Recunostiintei. 
