Lars von Trier se sprijinea pentru finalul sau apocaliptic pe greutatea planetei Melancholia, pe Wagner si pe depresia catatonica. Lorene Scafaria ia lucrurile mai usor cu asteroidul Matilda, muzica celor de la The Hollies si un erou chinuit de o depresie mascata. 
Suntem intr-un viitor apropiat in care vestea doctorului ca mai ai 6 luni de trait e cea buna. Cea rea e ca planeta ne mai gazduieste fix 30 de zile pana la ciocnirea cu asteroidul Matilda. Eroul nostru Dodge are cel mai plictisitor job din Univers, e agent de asigurari. Ar putea deveni CFO, functia e disponibila, dar cine mai vrea onoruri si beneficii pentru o luna de zile? Altfel, in drum spre casa sotia o ia la fuga pe camp ca sa scape de el. Ulterior aflam ca-l insela demult. Nici asta nu-i starneste vreo reactie. Panoramarea societatii e scurta, dar cuprinzatoare. O coperta de revista isi imparte spatiul in mod egal intre Isus si Oprah. Din cand in cand cate un grabit se arunca pe geam. Antisocialii se revolta, petrecaretii o ard libertin. Cu primii Scafaria nu stie sa se descurce, pentru cei din urma are cateva replici de pus in rama.
Steve Carell m-a uns la suflet cu performanta lui. Inertia si pasivitatea pe care le joaca foarte des se potrivesc manusa in acest rol, iar ochii expresivi penduleaza milimetric intre sarcasm si emotie vie. Keira Knightley are de pus in scena o partitura opusa. E indarjita si exaltata pe masura cerintelor, doar ca uneori supraliciteaza lucrurile. Desi lui Seeking a Friend… ii lipseste partial caldura emotionala nenascuta din chimia celor doi actori principali, lucrul asta deranjeaza mimim. Poate pentru ca suntem aproape de capatul drumului, iar prezentatorul tv ne indeamna sa nu uitam sa ne dam ceasurile mai devreme cu o ora. 
