Pentru cele cateva zile petrecute departe de lumea “civilizata”, de Revelion, am ales in mod normal si cateva comedii. Pe langa aclamatul “Crazy, Stupid, Love.”, pe care l-a prezentat pe larg Delia in zilele precedente si despre care am scris si eu cateva randuri in comentariile la articolul sau, a mai fost si “Horrible Bosses”, o comedie destul de tipica si plina de clisee, dar totusi atragatoare, amuzanta si cu o pleiada de mari actori in distributie.
Cati dintre noi nu au un sef pe care nu il suporta si de care, cu aproape orice pret, doreste sa scape? Gandurile noastre ii poarta sambetele, am dori ca unul dintre noi sa fie perpetuu in concediu pentru a nu-i mai suporta toanele si nu intelegem de ce se poarta cu subalternii (in speta cu noi) intr-un fel ingrozitor. Daca in viata reala e atat de greu, de ce nu ar fi si in film cumva intruchipata dorinta noastra de a scapa de SEFI?
Eroii nostri au fiecare un sef pe care il considera diavolul intruchipat. Nick (interpretat de Jason Bateman) munceste non-stop aspirand la o promovare care nu mai vine. Cine sta in calea acesteia? Un sef imposibil, normal, interpretat de inegalabilul Kevin Spacey, care, culmea tupeului!, cumuleaza functia de presedinte cu cea de vice la vanzari, tocmai functie pe care o doreste al nostru Nick.
Al doilea protagonist, Kurt (Jason Sudeikis), pare a duce o viata fericita ca subaltern al unui om distins, care il crediteaza cu prima sansa la a conduce firma dupa ce se va retrage. Insa moartea neasteptata a acestuia il lasa in fata unui sef pe care nu si l-a dorit niciodata: fiul fostului sef (un Colin Farrel de nerecunoscut), un om care nu isi doreste decat sex, petreceri si droguri, care concediaza oameni pe criterii discriminatorii. In sfarsit, Dale (Charlie Day) pare cel mai castigat dintre cei trei prieteni: sefa sa, dentista, este incredibil de sexy, de provocatoare si de directa la adresa… penisului sau. Interpretata de Jennifer Anniston, pare sefa de care nimeni nu vrea sa scape, cu exceptia barbatului al caruia scop in viata este sa fie sot.
In clipa in care cei trei hotarasc ca singura solutie pentru un viitor mai bun este sa scape de sefii lor prin uciderea acestora, se declanseaza adevarata actiune a filmului: umor, situatii neprevazute, pacaleli si triunghiuri amoroase sau ucigase, toate acestea fac savoarea unei frumoase comedii (intrucatva “negre”), perfecta a fi vazuta cu prietenii. Deci, de recomandat ca terapie prin ras in grup.