Exit Speed este unul dintre acele filme despre care am mai vorbit. E un clasic. E ca pitipoanca intre fete, bifand cu sfintenie toate marcile distinctive si caracteristicile sine qua non. Face parte din categoria filmelor care nu pot daca nu folosesc arhicunoscutul “Let’s get outta here”.
Mi-a fost dat sa vad una dintre cele mai jenante urmariri, cu niste slinosi cu fata de pirati pe motociclete fugind fara motiv dupa autobuzul cu personajele noastre. Remarcabil este faptul ca slinosii erau un fel de kamikaze, pentru ca mergeau pe contrasens iar daca autobuzul binevoia sa-i evite, bine, iar daca nu, cadeau ca popicele dar cel putin unul nu murea, in asa fel incat sa poata impusca cu ultima suflare in gat pe cine nimereste.
In prim plan se afla Meredith (desi nici nu prea conteaza numele, i-am denumit eu altfel), soldat dezertor cautat de politia militara pentru a fi condamnata. Tanara, plina de virtuti, curajoasa, frumoasa. Se intampla ca si ea sa fie in autobuzul ghinionist, alaturi de cativa pasageri blazati. In disperare de cauza si in lipsa de sofer, cei ramasi in viata se baricadeaza intr-o cladire parasita si pun la cale o contraofensiva pentru a incerca, macar, sa ramana in viata. Pe langa Meredith sau the beauty, cum am redenumit-o eu, avem asa: the bastard (fost antrenor de fotbal, cam impulsiv), the problem guy (un ratat, bun de nimic, dupa cum se autodefineste el), the bitchy black girl si iubitul ei, the talented girl, mama curajoasa si un nene mexican. Pana la final, cativa dintre ei vor mirosi florile de la radacina, insa va las pe voi sa ghiciti care. Nu e greu deloc.
Intriga filmului este deosebit de slaba, scenaristul folosindu-se de niste mecanisme de declansare a actiunii fara forta si destul de neverosimile. Nu am inteles de ce, in mijlocul unei urmariri nebunesti sa parasesti drumul principal pentru a coti brusc pe o ulita neasfaltata care, exact asa cum ne asteptam, se va infunda. Practic si-au semnat singuri condamnarea la moarte. In al doilea rand, nu am prins motivele pentru care motociclistii slinosi au ales sa-i chinuie ca pe drac pe pasageri, in loc sa-i omoare de la inceput, mai ales ca nu duceau lipsa de arme. Normal, nu am mai fi avut parte de film daca ii omorau de la inceput, insa nici sa ne sfideze perspicacitatea prin actiuni fara suport motivational. Contraofensiva lor mi-a adus aminte de filmele chinezesti dublate in limba engleza, cand eroul se bate pe rand cu cate un luptator, iar restul se invart haotic in jurul lor. Cam asa au reusit si ai nostri ca brazii sa-i omoare pe motociclisti, desi afurisitii pareau a se regenera in loc sa se decimeze. Mi-a placut cum se repliaza ei intr-un moment de cumpana, cand au de ales intre a se imprastia care pe unde pot pentru a scapa, sau a ramane acolo si a lupta pana la unul. Mustesc de curaj, onoare si principii. The talented girl refuza sa traga cu arcul, desi o face foarte bine, pentru ca, zice ea, nu poate sa omoare oameni. Stau si ma intreb, cam care ar fi sansele sa ai asemenea cugetari in momentul in care niste scelerati apar din senin si te omoara fara motiv, iar tu nu poti riposta pentru ca, chipurile, sunt oameni!!!
Filmul este urat, dezamagitor, frustrant, enervant, plictisitor,
ridicol, mediocru, slab, jalnic, groaznic, scandalos, prost, obositor si penibil.
Singurul lucru pe care l-am apreciat la Exit Speed a fost lumina. In sfarsit am vazut un thriller filmat ziua, pentru ca eram satula de cliseicul intuneric, care nici macar nu era intuneric, ci o penumbra. Dialogul e ca si inexistent, actorii sunt slabi, iar ce a rezultat in ansamblu nu trece clasa. Are de la mine un scaunel si promisiunea de a uita ca l-am vizionat din momentul in care am pus ultimul punct in aceasta recenzie.