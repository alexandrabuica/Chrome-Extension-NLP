Revenind insa la ultima creatie DreamWorks care urmeaza sa ruleze si in cinematografele de la noi, sunt foarte multe vesti bune. Daca primul film se baza mai mult pe scalabaielile animate si verbale ale lui Jack Black in rolul alesului intamplator (dar nimic nu e intamplator!) in kung fu, in aceasta a doua parte scenaristii (aceeasi Jonathan Aibel si Glenn Bergertin) tin sa-si ia revansa cu un plot mult mai bine articulat. Pe scurt: inamicul a devenit Shen, un paun interpretat de Gary Oldman, ale carui inventivitate si rautate sunt intrecute doar de setea de putere. Shen vrea sa conduca intreaga China si are de partea sa o arma nou-nouta in fata careia cei cinci luptatori furiosi in frunte cu Po, chiar si ajutati de Master Croc (vocea lui JCVD) si Master Ox, nu pot rezista. Scenaristii nu scapa din mana nici destinul personal al lui Po care ajunge in sfarsit sa realizeze ca nu se poate trage dintr-o gasca, fie ea si chinezeasca (wow, ce revelatie!). Firele narative se imbina simplu si eficient. 
Animatia nu uita sa faca o plecaciune larga si simpatica catre Mama China. Muzica lui Hans Zimmer are accente oblice, trimterile la luptele din filmele wuxia sunt delicioase, simbolurile, legendele desenate in 2d, locatiile si culorile alese (spre exemplu senzationalul oras Gongmen) – toate ofera spectatorului accesul catre o lume fascinanta. 
 Fata de primul KFP, lucrurile iau acum o intorsatura ceva mai serioasa. Bataliile sunt mai aprige si ocupa un spatiu mai mare din film (din pacate unele scene au o viteza de derulare prea rapida pentru ochiul uman), iar pelicula nu se sfieste sa ofere si cateva momente mai intunecate – lucru care s-ar putea sa nu fie pe placul celor foarte mici. Desi l-a pierdut pe inteleptul Oogway, KFP 2 nu-si pierde de tot replicile filozofice, ce bine!, dar centrul de (mare) greutate ramane acelasi mancacios energetic Po, care desi a mai exersat lectiile de kung fu, are nevoie disperata de o tehnica speciala cu care sa-l opreasca pe Shen.
