Joe Carnahan – regizorul si scenaristul de la The A-Team – ia o poveste scrisa de Ian Mackenzie Jeffers si o adapteaza, in ciuda promovarii action/adventure, in nuante drama si thriller. Ba chiar pe alocuri aduce un element horror. Mi se intampla foarte rar sa ma sperii in sala de cinema, dar The Grey a reusit sa ma provoace in cateva randuri. Nu neaparat cu momentele de atac al haitei de lupi, nici in confruntarea 1 la 1 intre masculii alfa ai celor doua tabere, ci prin surprinderea milimetrica a unei stari umane de neputinta. Ea e cea care te face sa te agati cu mainile de bratele fotoliului din care vezi filmul. 
   Depresurizarea avionului, peisajul dusmanos hibernal (Neeson a povestit ca au filmat si la -40 de grade), sariturile in gol, contactul cu apa inghetata, surprizele mortale – pe toate The Grey ti le aseaza in permanenta in fata ochilor si ti le impinge adanc in creier. Nicio secunda nu renunta la a fi apasator, nicio secunda nu-ti da senzatia ca lucrurile au cum sa iasa bine chiar daca Ottway, personajul lui Liam Neeson, e expert in supravietuire si lunetist de meserie. Tot despre el stim ca a vrut sa-si puna capat zilelor acolo, la capatul lumii, in pustiul denumit geografic Alaska.
   The Grey pare asemanator ca punct de plecare cu o duzina de filme proaste. Dar ganditi-va numai la compozitia pseudo-echipei de supravietuitori ai accidentului aviatic de la inceputul filmului: un sinucigas pus in fruntea unor terchea berchea. Si apoi imaginati-va transformarea lor, la intalnirea cu natura furibunda, in Oameni.Actorii sunt curajosi si resemnati.
