Știți bancul cu “Râdem, glumim, da’ nu părăsim incinta!“?… Cam așa sună și regula numărul #1 în familia Croods: “Never leave the cave!“. Familia Croods este o familie preistorică, singura care a reușit să supraviețuiască în vecinătate respectând singura și cea mai importantă regulă: niciodată nu părăsim peștera!
Tatăl familiei, Grug (voce: Nicolas Cage), este extrem de protector cu soţia şi cei trei copii ai săi. Vigilenţa sa excesivă a făcut ca viața familiei sale să fie în siguranţă, protejată dar, în același timp, şi… foarte plictisitoare. Ugga (Catherine Keener), soție și mamă, acceptă mentalitatea lui Grug conform căreia “frica este bună; schimbarea este ceva rău“. Din familie mai fac parte fiul lor, Thunk (Clark Duke), soacra Gran (Cloris Leachman), bebelușul Sandy și adolescenta Eep (Emma Stone) cea care vrea să trăiască cu adevărat iar curiozitatea ei cu privire la lumea din afara peşterii lor intră în conflict cu regulile primitive ale tatălui ei.
Dar curiozitatea adolescentei este și cea care conduce familia către un nou drum și o nouă viață în momentul în care peștera lor este distrusă în urma unui cutremur.
Lucrurile acestea le aflați, de altfel, în primele minute ale noii animații marca DreamWorks (cei care au realizat și Shrek sau Madagascar). Un început de film destul de interesant încât să îți stârnească curiozitatea. Partea bună este că de aici încolo filmul reușește să rămână până la final “pure-entertainment“. Eu nu m-am mai distrat de mult timp aşa de tare într-o sală de cinema. Scenele cu animalul de companie (”ce trucuri poți să faci? poți să te rostogolești? hai, rostogolește-te!”), respectiv scena de final cu poza de familie o să îți rămână mult timp în memorie. Dacă vedeți filmul, mi-ar plăcea să reveniți aici și să îmi spuneți dacă n-am avut dreptate.
Animația realizată de DreamWorks este probabil un răspuns firesc la seria de succes Ice Age realizată de principalii competitori, Pixar. Dar nu mergeți la film încercând să le comparați. Uneori DreamWorks este peste Pixar, alteori invers. Cert este că vă garantez 1 oră și jumătate de distracție pură, atât pentru voi ca părinți, cât și pentru copii (cu toate că uneori am senzația că părinților o să le placă mai mult).
Filmul este deosebit, frumos si interesant.