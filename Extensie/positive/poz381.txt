Rush/ Rivalitate și adrenalină este, de la început, mai mult decât o retrospectivă a campionatului de Formula 1 din 1976. Cu un scenariu dinamic, bazat pe povestea reală a competiției dintre campionii James Hunt și Niki Lauda, filmul are o structură consistentă și nu își propune pentru nici un moment să eticheteze învingătorii sau învinșii sau să schițeze tipologii.
James Hunt (Chris Hemsworth) și Niki Lauda (Daniel Bruhl) sunt piloți de Formula 1, personajele în jurul cărora gravitează toate conflictele. Povestea începe din pasiunea lor pentru mașini, putere și circuite de Formula 3 și e surprinsă progresiv, pe parcursul mai multor concursuri, în lupta acestora pentru titulatura de campion mondial. Scenariul nu se  adresează doar fanilor acestui sport, nu este obositor prin acumularea detaliilor de specialitate și nici nu se concentrează exclusiv pe momentele surprinse în circuit. Spectatorul are acces atât în culisele concursurilor, cât și în viața personală a fiecăruia dintre cei doi piloți, în măsura în care aceste întrepătrunderi le conturează mai bine caracterul.
Personajele masculine domină universul curselor de mașini așa cum e firesc, însă prezența frumoaselor Olivia Wilde și Alexandra Maria Lara compensează cu stil inferioritatea numerică. Românca Alexandra Maria Lara o interpretează pe Marlene Lauda, o prezență discretă, dar cu importanță semnificativă în dezvoltarea intrigilor. Aparițiile iubitelor lui Hunt și ale lui Lauda sunt contextuale, alegerile sentimentale ale celor doi rivali, precum și evoluția acestora, nu fac altceva decât să completeze portretul ce reiese din confruntările directe de pe pistă.
Contextul competițional este redat foarte credibil- emoțiile concurenților, stăpânirea de sine a apropiaților, nervii eșecului, fanatismul din jurul învingătorilor, nesiguranța, dezamăgirea, vanitatea, fericirea, sunt tot atâtea sentimente care te încearcă, față de care nu ai cum să nu empatizezi. Acțiunea e alertă, adrenalina și pericolul merg roată lângă roată, tocmai pentru a transpune mai pronunțat personajele și miza orgoliilor. Și totuși, e greu să te hotărăști cui ții partea. Unul este petrecăreț și sociabil, celălalt este docil și introvertit, dar amândoi sunt perseverenți și ambițioși în pasiunea lor pentru curse și sinceri privind rivalitatea dintre ei. Aceasta rămâne cel mai motivant argument pentru a nu renunța, chiar și atunci când își asumă riscuri care îi aduc față în față cu moartea. Și dincolo de aparențe, între cei doi piloți există o admirație reciprocă, nedeclarată, dar recunoscută, pentru ceea ce este celălalt. Își reproșează stiluri de viață și  greșeli tactice, însă lecțiile de viață învățate unul de la celălalt sunt cele importante, o pauză reală de introspectivă personală și sursă continuă de motivație.
Fără doar și poate, într-o competiție a ultimelor apariții cinematografice, Rush/ Adrenalină și rivalitate este un film câștigător, care o să vă placă și o să vă și pună pe gânduri.