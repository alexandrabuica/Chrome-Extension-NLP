Simpla aşezare pe hârtie a careului de aşi de mai sus face mâna să tremure – aşa, puţin. Înainte de a începe vizionarea unui film construit şi animat de unii ca ei, pregătiţi-vă: emoţiile vor fi dificil de înfrânat. Partea bună este că va fi vorba numai despre emoţii pozitive, fie că apar la contemplarea unor decoruri de excepţie, fie că sunt reacţia la o coloană sonoră greu de egalat, fie că însoţesc personajele pe calea lor complicată şi plină de surprize.
Eu nu pot fi decât încântată că Săptămâna O´Toole mi-a oferit şansa de a mă motiva să urmăresc – în sfârşit! – acest colos al cinematografiei. Am avut nevoie de motivaţie suplimentară, este drept, pentru că, oricât mi-ar plăcea mobilitatea facială a actorului şi oricât de conştientă aş fi că este unul dintre monştrii sacri ai celei de-a şaptea arte, mi-ar fi venit greu, altfel, să găsesc timpul necesar celor 216 minute (!) de aventuri prin deşert. Dar iată că Săptămâna O´Toole mi-a oferit nu o scuză, ci un prilej, şi mă declar pe deplin satisfăcută de rezultat.