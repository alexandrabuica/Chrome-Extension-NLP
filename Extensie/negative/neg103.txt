Si daca privesti cu atentie posterul acestui film si citesti titlul acestuia – Casa conspirativa, in limba romana -, iti cam dai seama despre ce este vorba in el, unde ne va duce actiunea si la ce sa ne asteptam. Nimic mai adevarat. Un thriller de actiune tipic, care ne poarta prin mai multe tari din lume, dar in principal in Africa de Sud, in urmariri specifice si care te prind pana la un moment dat, poate si din cauza unui scenariu simpatic si relaxant si unei distributii cu adevarat de calitate: Denzel e Denzel, un actor talentat, dar care in ultimii ani s-a concentrat pe blockbustere, lipsite de sclipirea pe care ar aduce-0 un film “bun”, Vera Farmiga este la fel de simpatica, iar Ryan Reynolds si Brendan Gleeson nu mai au nevoie de nicio prezentare.
Matt Weston (Ryan Reynolds) se afla intr-un punct critic al vietii sale: din ce in ce mai plictisit de slujba pe care o are, aceea de supraveghetor al unei case conspirative din Africa de Sud, isi vede naruite usor-usor visele de a ajunge intr-o capitala mai mare si de a intra in actiunea adevarata a serviciului de spionaj din care face parte. Sta, se joaca, se plictiseste, nimic nu se intampla, pana si prietena lui nu stie ce se intampla si care e slujba lui cea reala. Numai ca norocul (sau ghinionul) ii surade intr-o buna zi. Tobin Frost (Denzel Washington), un fost agent foarte important al CIA-ului, care invarte inca multe afaceri in domeniul spionajului si care detine secrete cautate de multe servicii, este adus la casa conspirativa a lui Matt Weston. Pare simplu, dar nu e.
Casa conspirativa este atacata, iar cei doi fug spre alte locuri secrete, sunt urmariti si urmaritori, sunt aliati si dusmani, totul intr-o buluceala ireala specifica filmelor de acest gen. De aici, incepe nebunia si s-ar putea ca aceasta sa satisfaca gusturile pasionatilor de action-movie, dar si al spectatorilor care doresc doar relaxarea dupa o saptamana grea. Din pacate, scenariul filmului lasa de dorit, pare o combinatie a tuturor filmelor de actiune pe teme de spionaj, fara niciun pic de inovatie si fara elemente noi, previzibil si chiar repetitiv. Singura calitate a filmului este adusa de distributie, asa cum spuneam mai sus, pentru ca in lipsa celor doi interpreti principali (pana si Ryan Reynolds mi-a placut), filmul era clar sub nota 4 si categorisit in categoria B-C…