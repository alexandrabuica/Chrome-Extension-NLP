Premium Rush e distracţie pură, e viteză, e adrenalină şi, peste toate astea, mai e şi Joseph Gordon Levitt. Deci n-are cum să dea greş.
David Koepp nu-şi pierde vremea construind o poveste solidă sau personaje care să pară reale. Dar nici n-are nevoie de aşa ceva. Filmul său e despre biciclete, despre biciclete fără frână, despre urmăriri cu biciclete, despre poliţişti stupizi şi despre un bilet care valorează vreo 50.000 de dolari.
Chiar dacă, probabil, n-ați auzit de el, cu David Koepp sunteți cu siguranță familiarizați. El este tipul care a scris scenariile la filme precum Jurassic Park, Mission: Impossible, Spider-Man sau War of the Worlds. Chiar și la Premium Rush este în postura de scenarist, avându-l alături, de această dată, pe John Kamps.
Mulți s-ar putea plânge că personajele nu au substanță, că scenele de acțiune sunt de cele mai multe ori neverosimile, că totul este abordat prea ușor, însă este clar că acest film nu vizează vreun premiu Oscar și nici nu dorește să rămână în istorie, ci vrea doar să fie o oră jumate de distracție. Ceea ce și reușește.
E adevărat că fără carisma lui Joseph Gordon Levitt, ar fi fost mai complicat. Și nici Michael Shannon, în rolul polițistului corupt, nu a fost ales prost. Iar adăugarea personajului lui Christopher Place – care interpretează un polițist pe bicicletă – aduce un plus de umor.
Premium Rush bifează toate elementele specifice unui asemenea film, dar o face din fugă, pentru că… bicicleta eroului principal nu are frâne. Koepp pare a fi adeptul zicalei românești ”vorba multă strică treaba” și scurtează dialogurile la strictul necesar, lăsând, în cea mai mare parte a filmului, acțiunea să vorbească pentru personajele sale.
Cât despre Joseph Gordon Levitt, acesta, după ce a stat în umbra unor actori cu mai multă experiență în domeniu, jucând în filme cu succes la box-office, dar și la critici, precum (500) Days of Summer, Inception sau The Dark Knight Rises, se pare că acum și-a găsit locul la Hollywood și peste numai o săptămână îl vom vedea iarăși, alături de Bruce Willis, în filmul lui Rian Johnson, Looper. Iar dacă privim așa lucrurile, atunci Premium Rush ar putea fi doar încălzirea pentru ceva și mai distractiv.
Filmul este distractiv, actiunea te tine atent. Filmul este interesant si frumos.