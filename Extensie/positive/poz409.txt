Este suficient să priveşti primele 10 minute ale filmului, pentru că până la minutul 10 vei fi deja vrăjit de magia de pe ecran şi nu te vei mai putea opri.
Hushpuppy (Quvenzhané Wallis), o fetiţă de 6 ani, ne face cunoştinţă cu cel mai grozav loc de pe pământ, Bathtub, unde locuieşte o comunitate, la care tehnologia zilelor noastre încă nu a ajuns. În orice alt film, ai spune că oamenii ăştia trăiesc în mizerie şi le-ai plânge de milă. Nu şi în filmul lui Zeitlin. Aici, mizeria e normală iar oamenii trăiesc parcă într-o continuă sărbătoare. Chiar ghidul nostru în această lume, Hushpuppy, ne spune că în Bathtub sunt mai multe sărbători decât oriunde pe pământ.
Wink (Dwight Henry) este tatăl lui Hushpuppy. Nu este genul de părinte pe care-l vedem în aproape orice alt film american. Dragostea pentru fiica lui se vede mai degrabă prin ceea ce face şi mai puţin prin vorbe. Mama fetiţei a murit în urmă cu ceva timp, însă filmul nu ne spune în ce împrejurări. De altfel, toate personajele din Beasts of the Southern Wild sunt învăluite în mister.
O parte din poveste este reală, cealaltă provine din imaginaţia lui Hushpuppy. Şi ce imaginaţie are fata asta, care ne spune că animalele îi vorbesc, că întreg universul există doar pentru ea şi pentru tatăl ei, sau care, în momentul în care îşi incendiază locuinţa, crede că se poate ascunde de flăcări acoperindu-se cu o cutie de carton.
S-ar putea ca dependenţii de logică să aibă o problemă cu acest film, însă poezia sau dragostea nu au nevoie de explicaţii. Pur şi simplu, le simţi şi le trăieşti fără a mai pune întrebări.
Dacă Benh Zeitlin se află la primul său film în calitate de regizor, Quvenzhané Wallis şi Dwight Henry n-au mai jucat nici ei, anterior, în vreun alt film, acesta reprezentând debutul lor în actorie.
Câștigător al Marelui premiu al juriului și al premiului pentru cea mai bună imagine la Sundance, şi, mai apoi, obținând alte patru premii la Cannes, Beasts of the Southern Wild a fost confirmat ca unul dintre cele mai bune filme ale anului. Dacă, însă, m-ai întreba despre ce este filmul lui Zeitlin, mi-ar fi greu să-ţi răspund, pentru că abordează o mulţime de teme. Este despre dragoste şi despre bucuria de a trăi, este despre inocenţă şi despre pierderea ei, este despre poveşti şi imaginaţie, este despre maturizare şi copilărie, este despre curajul de a fi fericiţi în orice împrejurare.Filmul este deosebit, superb si nemaipomenit.