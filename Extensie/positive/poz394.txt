Cu Iron Man 3, Shane Black se află la al doilea său film de lungmetraj, după comedia de acțiune din 2005, Kiss Kiss Bang Bang. La acea vreme, Robert Downey Jr. nu era star-ul hollywoodian de azi. Mai apoi, însă, a evoluat. Iar o dată cu primul Iron Man, a explodat pur și simplu.
8 ani mai târziu. Shane Black revine în postura de regizor și preia una dintre cele mai importante francize de la Hollywood. Cel care se ocupase de precedentele două părți ale lui Iron Man, Jon Favreau, nu mai este decât un simplu actor aici. Iar scenariul a fost lăsat în grija lui Black (care a devenit un nume important la Hollywood după ce a creat seria de filme Lethal Weapon) și a lui Drew Pearce (aflat la primul său scenariu pentru un lungmetraj).
Ce a rezultat este un Iron Man diferit, unul mai sentimental și care învață/trebuie să se descurce și fără celebrul său costum.
Revenit din misiunea Răzbunătorilor, Tony Stark (Robert Downey Jr.) are acum atacuri de anxietate, probleme cu somnul și încearcă să-și umple timpul cu ceva folositor. Astfel, și-a creat o armată întreagă de Iron Men și a dezvoltat un sistem care să-l ajute să-și controleze costumele de la distanță.
Aldrich Killian (Guy Pearce) este un tânăr om de știință care a avut în trecut un incident cu Stark, iar în prezent încearcă să pună la punct programul Extremis, prin care se pot reface părțile distruse ale corpului uman și transformate în adevărate arme.
Mandarinul (Ben Kingsley) întrerupe programele televiziunilor și amenință lumea cu atacuri cu bombă. Folosindu-se de execuții în direct, Mandarinul pare unul dintre cei mai cruzi teroriști.
Happy Hogan (Jon Favreau) este fostul bodyguard al lui Tony Stark, iar în prezent se ocupă de siguranța iubitei lui Stark, Pepper Potts (Gwyneth Paltrow).
În primul rând, Tony Stark se enervează și îl provoacă pe Mandarin să vină la el acasă dacă are curaj. Astfel, își dezvăluie adresa, în direct la tv, și așteaptă. Din fericire, nu trebuie să aștepte prea mult. Din păcate pentru el, în câteva minute, întreaga sa casă este distrusă și, în încercarea de a scăpa cu viață, ajunge undeva, departe, fiind nevoit să se bazeze pe ajutorul unui copil pentru a-și repune în funcțiune costumul.
De aici încolo, începe aventura.
Iron Man-ul lui Shane Black nu mai este Iron Man-ul pe care-l știam. Costumul îl ajută, dar nu ca pe vremuri. Acum, geniul lui Tony Stark trebuie să iasă la lumină și să calculeze fiecare mișcare.
Ce mi-a plăcut din prima clipă la Tony Stark a fost amestecul acela de aroganță și umor, iar aici avem parte de astfel de momente parcă mai mult decât în oricare dintre filmele Marvel.
Scenele de acțiune parcă nu se mai opresc. Vin în cascadă, una după alta. Și în majoritatea dintre ele, Tony face echipă bună cu Rhodey Rhodes (Don Cheadle). Iar în cea mai importantă, putem s-o vedem, în sfârșit!, pe Pepper Potts în acțiune.
Dacă până acum, personajul lui Gwyneth Paltrow era mai mult pasiv și nu lua parte la bătaie, de data aceasta, Shane Black și Drew Pearce o transformă pe Pepper într-o mașină de luptă.
Iar Mandarinul lui Ben Kingsley este genial – poate cel mai bun lucru din întreg filmul. Dar nu vă spun mai multe despre el, pentru a nu vă strica surpriza.
Filmule este amuzant si frumos.