În ciuda faptului că subiectul nu este unul lipsit de interes pentru tinerii îndrăgostiți, iar scenariul nu este chiar atât de insipid, filmului îi lipsește acea componentă, de cele mai multe ori necunoscută și nedefinită chiar și pentru echipa de producție, care să-i ofere substanță. În acest sens cred că îl voi cita pe Mircea Daneliuc care afirmă într-unul din interviurile sale: „Filmul de tip Hollywood nu-i cere să exprime nimic, decât cuvântul „mișto”. Nu-i cere mai niciodată să pătrundă ceva, astfel încât cortexul lui nu e excitat decât de violență și scenografie.”, făcând referire la raportul creație-spectator.
Actorii principali, chiar dacă sunt de origine engleză (iar eu am un respect aparte pentru această categorie), nu reușesc să câștige simpatia publicului, pentru dragostea sau suferința lor. David (Alex Pettyfer) pare o combinație nereușită între Edward din Twilight (probabil devenit un reper pentru actorii din generația lui) și un adolescent de o naivitate soră cu prostia. Iar Jade (Gabriella Wilde) îmi aduce aminte de alergatul haios și ciudat al lui Kim (Maggie Grace) din Taken (2008) și Taken 2 (2012). Dar tot timpul cineva salvează situația și oferă o oarecare prestanță, de data aceasta eroul fiind prietenul lui David, Mace (Dayo Okeniyi), care pare să dirijeze un program umoristic pe tot parcursul filmului.