De data aceasta, Statham deține rolul principal în cadrul debutului regizoral al lui Steven Knight, scenaristul unor filme ca Eastern Promises ori Dirty Pretty Things, pentru ultimul fiind nominalizat la Oscar. Knight continuă linia dramatică din filmele anterioare, prezentând spectatorilor un thriller despre un fost soldat al Forțelor Speciale, Joey Jone, care, urmărit fiind pentru crimele comise în Afganistan, hotărăște să fugă de Curtea Marțială și să-și trăiască viața pe străzile Londrei. Viața de vagabond îi oferă anonimatul doar pentru o perioadă scurtă de timp. Iar divinitatea pare să aibă planuri pentru el căci, pe neașteptate, i se oferă posibilitatea de reabilitare. Dar, o dată căzut, mai există șanse de salvare?
Joey primește, mult prea ușor, o nouă identitate și o folosește cum știe el mai bine: într-un război personal dus împreună cu și împotriva mafioților, ceea ce îl transformă într-un gangster. Totuși, nu vorbim despre o persoană fără scrupule, ci de una șarmantă și binevoitoare, care pare să fie prinsă într-o „etapă intermediară”, ca un Purgatoriu, dar de care va scăpa curând.
Knight dorește să exprime mult prea multe idei în cadrul acestui debut, folosind acțiunea și thrillerul pentru a explora problemele socio-politice. Ar fi interesant de analizat următoarele proiecte și maniera în care va decide să-și expună filozofia, căci în acest film pare să fie doar un copil cu idei mărețe, dar pe care nu reușește să le controleze. Dovadă stă faptul că, printre lovituri executate cu măiestrie de Joey, întâlnim un oraş invadat de imigranți care și-au creat propriile reguli, un oraș de noapte plin de oameni ai străzii de care nu se ocupă decât o măicuță, trafic uman, indiferenţa clasei superioare faţă de opresiunea suferită de cei de jos, presiunea resimțită de soldații ce luptă pe teritorii îndepărtate doar pentru a asigura traiul celor de acasă și lipsa de suport și înțelegere în momentul revenirii. În tot acest haos, apare o idee care mie personal îmi place și pentru care îl laud pe regizor: credința și vulnerabilitatea credintei într-un oraș împânzit de tentații. Knight şi-a asumat un oarecare risc prin adaptarea acestei idei, deoarece nu toată lumea apreciază metafora dură cu care cinematografia obișnuiește să ne trateze în ultima vreme. Aşadar, Knight atacă credinţa, prin personajul măicuţei Cristina, dar doar pentru a evidenţia statornicia acesteia. Concluzia lui Yann Martel în cartea Viaţa lui Pi, este acceptată şi aici: este normal ca omul să se îndoiască de existenţa lui Dumnezeu la un moment dat, acesta îndoială transformându-l într-un om mai puternic şi mai sigur în credinţa sa. De fapt, concluzia generală a filmului este că lumea se ghidează după legi ce nu pot fi ocolite indiferent de natura acțiunilor și aparenta lor justețe. În cele din urmă, fiecare este recompensat în funcţie de faptele sale, chiar dacă există căință pe parcursul drumului.