Stranger than fiction este punctul în care creatorul își întâlnește creația și realizează responsabilitatea care vine o dată cu puterea de a crea. Iesit pe ecrane în 2006, Stranger than fiction este o împletire între dramă, comedie și fantezie, în regia lui Marc Forster, care pare să se fi deprins cu acest stil magic încă din 2004 cu filmul Finding Neverland (cu Johnny Depp și Kate Winslet în rolurile principale).
Într-o lume monotonă, narată cu candoare de o voce suavă, spectatorul îl întâlnește pe Harold Crick (interpretat de Will Ferrell, care dovedește prin acest rol că și un comediant poate da dovadă de tragism), un agent de la Fisc, un om încremenit în propria-i viață, așa cum indică și numele (crick=înțepeneală), cu tabieturi ce nu-i înlesnesc fericirea, ci doar îl opresc din a observa viața mizerabilă pe care o are. Lucrurile se schimbă însă în momentul în care Harold aude vocea care relata exact acțiunile realizate de acesta.  El face tot posibilul pentru a scăpa de vocea din capul lui, voce ce îl urmărea la tot pasul și îi dicta acțiunile viitoare cu o precizie de speriat, până în momentul în care un profesor îi confirmă ceea ce el bănuia deja: Harold este personajul unei cărți. Momentul în care creația și creatorul se întâlnesc este unul crucial.  Autoarea cărții este renumită pentru tragedii, iar profesorul recunoaște că opera din care Harold făcea parte este o capodoperă. “You have to die. It’s a masterpiece”, afirmă profesorul Jules Hilbert (interpretat de Dustin Hoffman), fără nici o ezitare. Harold este flatat de noul statut (protagonist al unei capodopere), știindu-se până la acel moment parte a unei vieți lipsite de valoare. Scriitoarea Karen Eiffel (Emma Thompson) deține puterea asupra destinului personajului. Ce va alege scriitoarea: succesul oferit de capodoperă  sau viața unui om? În această situație dramatică, dar prezentată subtil de către regizor, Harold, un bărbat singuratic și neîndemânatic în ceea ce privește femeile, se îndrăgostește de proprietara unei cofetării, Ana Pascal (interpretată de Maggie Gyllenhaal), care reușește să-i redea pofta de viață.
Chiar dacă elementele de fantastic și magie se întrepătrund cu cele de realism, filmul este transpus simplu, cu inocență și naturalețe, în combinație cu un stil matematic, logic (căci personajul principal este un angajat al Fiscului până la urmă), fapt ce permite spectatorului să privească filmul ca o poveste, fără să resimtă cu adevărat tragismul faptelor. Muzica ritmată ce ne introduce în lumea lui Harold, lumea bizară a unui om al cifrelor, ne împiedică să îl compătimim cu adevărat, ordinea din jurul lui, programul strict și costumul sobru, toate la un loc, țipând după o schimbare. Iar aceasta vine, sub forma unei voci auzite doar de el, ce-i drept, dar binevenită! Cineva trebuia să-i amintească de pasiunile lui, de faptul că serviciul pe care îl are nu i se potrivește și că zilele de concediu nu trebuie lăsate să se adune la nesfârșit!
Acest gen de narațiune, în literatură, ar face parte din realismul magic, un gen ale cărui rădăcini se află (între altele) în opera pictorului german Franz Roh, care propune acest stil ca o antiteză la expresionism, curent în cadrul căruia obiectele erau reconstruite pentru a dezvălui viața aflată în interiorul lor. În schimb, realismul magic îmbină elementele de realism cu cele fantastice și magice pentru o mai bună înțelegere a realității. Acest mecanism are rol de metaforă,  deseori folosită pentru a critica societatea. În cazul nostru, Harold reprezintă tipul de persoană  împotmolit într-un mediu nefavorabil dezvoltării sinelui, un tip de persoană prezent din ce în ce mai des în societatea noastră. Frica de a face o schimbare, confortul pe care îl oferă un serviciu stabil, dar care nu ne pasionează, ne împiedică să luăm atitudine și să facem o schimbare. Iar de cele mai multe ori, chiar dacă dorim o schimbare, e mult prea târziu.
Tot în cadrul realismului magic, lucrurile care de obicei nu se întâmplă în realitate sunt acceptate de către protagoniști ca fiind normale. De exemplu, profesorul care îl consultă pe Harold acceptă fără nicio problemă faptul că pacientul său este un personaj de poveste, singura lui preocupare fiind dată de natura poveștii din care Harold face parte – tragedie sau comedie.Stranger than fiction vorbește despre un om care alege schimbarea și își îmbunătățește viața în  perspectiva morții, un concept utilizat des în cinematografie, dar prezentat de data aceasta într-o manieră revigorantă. Dacă sunteți în căutarea unei realități atipice, magia acestei pelicule vă vine în ajutor. Iar dacă vreți să aprofundați, mizați pe Ruby Sparks. Nu veți fi dezamăgiți!