Acum patru ani, in 2009, J.J.Abrams regiza primul sau film “Star Trek” si, impreuna cu scenaristii Roberto Orci si Alex Kurtzman, isi asuma ingrata misiune de a seduce marii iubitori ai serialului cu acelasi nume si de a cuceri inimile celor pentru care acesta nu insemna nimic. Personaje carismatice, actiune si emotii profunde, trimiteri la originalul inspirator ce i-au facut pe fani sa tresalte, efecte speciale si imagini spectaculoase, originalitate si inovatie, toate acestea au facut din aceasta incercare un succes.
Acelasi J.J. Abrams, ajutat de acelasi cuplu de scenaristi, carora li s-au adaugat forte si idei proaspete prin Damon Lindelof, ne prezinta astazi “Star Trek Into Darkness“, un melanj seducator de actiune, aventura si complicate relatii interpersonale.
Vizionam un film SF, insa radacinile conflictelor sunt desprinse din realitatea imediata. Terorismul, utilizarea  descoperirilor stiintifice pentru explorarea si consolidarea pacii, in folosul comunitatilor sau impotriva lor, forta armata folosita ca mijloc de aparare sau de distrugere a inamicului cu orice pret, sunt tot atatea idei subtile strecurate in intriga peliculei.
Permanentul conflict intre eroii principali Kirk (pasional si spontan) – care face ce trebuie sa faca si Spock (cerebral si analitic) care actioneaza cum e corect si logic, permite un discurs subtil, argumentat in ambele sensuri despre corectitudine, loialitate, datorie si prietenie. “The needs of the many outweigt the needs of the few” – nevoile celor multi primeaza asupra nevoilor celor putini, argumenteza Spock o decizie personala pe care Kirk n-o accepta si incalca regulile salvandu-si prietenul. Este doar inceputul unui lung sir de actiuni conforme sau contrare principiilor stricte si sfinte ale Federatiei, argumentate de logica sau de inima si care nu fac decat sa incante spectatorul si sa-l indemne la meditatie.
Am apreciat efortul regizoral de a ramane fidel spiritului personajelor originale impuse de serial. Cu toate acestea, echipajul navei Enterprise nu este prafuit sau demodat, ci revigorat si actualizat.
Accentul este pus in continuare pe relatia Kirk / Spock si modul lor diferit de a privi lucrurile, relatie consolidata si aprofundata in incercarile prin care trec, dar aproape fiecare personaj are sansa sa la glorie, scena care il face sa straluceasca.  Kirk continua sa fie plin de sine si impetuos, fara respect pentru reguli, ego-ul sau nemasurat facandu-l sa ignore orice repros, spre disperarea mentorului sau. Are toate atuurile pentru a deveni un lider, dar lipsa de respect fata de reguli se opune ascensiunii. Spock se lupta cu sentimentele care il coplesesc lasand brese in rigiditatea sa afisata. Ne bucuram de carcotasul Bones  – Karl Urban (oribil tradus cu “Oase”, iertata fie-mi opinia!) si de Scotty – Simon Peg si al sau discurs ingineresc purtat intr-o engleza savuros deformata de accent. Uhura – Zoe Saldana si Spock – Zachary Quinto sunt deja vechi cuplu ce experimenteaza primele certuri in dragoste, putin surprinzatoare pentru un vulcanian fortat sa-si recunoasca sentimentele. Sulu (John Cho) se straduie sa-si castige prestanta in echipaj, iar Chekov (Anton Yelchin) este acelasi personaj stresat de evenimente si deciziile pe care trebuie sa le ia.