Am avut de curând ocazia să vizionez la cinema un film science-fiction cu adevărat bun, mai ales dacă e să vorbim de calitatea producţiilor care rulează în prezent pe marile ecrane. Looper se anunţa încă de la prima vizionare a trailerului un deliciu vizual, dar nu aveam de unde să prevăd şi scenariul de excepţie. Bine, ţinând cont de faptul că distribuția îi include pe Bruce Willis (care nu joacă chiar în orice film de doi bani, ca Nicolas Cage) şi pe Joseph Gordon-Levitt (aflat în prim-planul publicului, mai ales după recenta lansare a filmului Premium Rush) nu prea putea să dea greş Looper în a mulţumi cinefilii de pretutindeni. Rian Johnson semnează atât regia, cât şi scenariul, fiind vorba de un personaj încă la început de drum. Văd că lista sa de filme include The Brothers Bloom, dar şi câteva episoade din serialul de succes Breaking Bad. Aş putea afirma că Looper este până acum capodopera sa şi va fi nevoie de o producţie specială care să o detroneze pe aceasta.
Meseria unui Looper nu implică multă muncă: loc în afara oraşului unde ţinta apare la o oră stabilită, trimisă de cei din viitor, urmează execuţia propriu-zisă, iar ulterior un Looper trebuie să scape de cadavru şi să-şi încaseze răsplata în argint. Însă din când în când unui Looper i se încheie în viitor contractul, iar acest lucru rezultă din faptul că asasinul îşi ucide propriul eu din viitor. Şi ca lucrurile să nu fie prea sentimentale, toate victimele au o glugă pe cap pentru a le fi ascunsă identitatea. Însă lucrurile se complică pentru Joe în momentul în care nu-şi ucide clona din viitor (Old Joe – Bruce Willis), iar aceasta din urmă scapă. Acum angajatorii lui Joe trebuie să scape de două ori de acesta, iar misiunea lor este una greoaie ţinând cont de planul lui Old Joe de a omorî un lider din viitor care în prezentul anului 2044 nu e decât un simplu copil nebănuitor de ce îl aşteaptă.
Looper este un film de trebuie văzut acum, cât încă mai rulează la cinema, întrucât nu sunt sigur că experienţa de acasă ar fi la fel de interesantă. Poate că titlul românesc – Asasin în viitor nu sună la fel de bine precum Looper, dar nu trebuie să ne lăsăm influenţaţi de traducerea a la ProTv de care dau dovadă unii specialiști.Filmul este bun si interesant.