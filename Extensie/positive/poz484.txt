După o scurtă vacanţă ‘forțată’ de examenul de Bacalaureat, lucrurile încep să se dezmorțească din nou pe Cineblog, rotiţele au fost unse şi se pun acum în mişcare, marcând totodată intrarea oficială în sezonul lansărilor excepţionale de pe marile ecrane. Însă astăzi ne întoarcem cu peste 10 ani în urmă, la un film de acţiune pe care mulţi dintre noi l-au vizionat la televizor, o producţie ‘clasică’ aş spune pentru acest gen, având în rolurile centrale actori de primă mână. În regia lui John Frankenheimer, Ronin ne introduce în acelaşi spaţiu necunoscut pentru ochiul americanului de rând, Europa. Distribuţia aleasă, ce-i include pe Robert De Niro şi Jean Reno, dă viaţă unui scenariu dinamic, inteligent construit şi marcat de foarte multe schimbări de situaţie, toate acestea fiind corelate de asemenea cu un dialog plin de subtilităţi şi mister.
Acţiunea urmăreşte o echipă formată din diverşi mercenari, între care şi Sam (Robert De Niro), misiunea lor fiind aceea de a recupera o valiză din mâna unor foşti agenţi KGB. Bărbaţii nu primesc informaţii cu privire la conţinutul valizei şi nici nu sunt puşi la curent cu identitatea omului ce i-a angajat. Încă de la început Sam dă dovadă de un profesionalism ieşit din comun, iar pe parcurul acţiunii se va dovedi un adevărat salvator pentru Vincent (Jean Reno), colegul său de echipă, singurul care nu îl va trăda.
Ronin este un film de acţiune de excepţie, amintindu-mi oarecum de seria The Bourne, deşi perspectiva din care este abordat subiectul diferă foarte mult. Însă la capitolele dinamism, violență și interpretare, filmele sunt foarte asemănătoare. Dacă în cazul The Bourne a fost vorba de Matt Damon, un specialist al genului, în cazul Ronin a fost clar interpretarea magistrală a lui Robert De Niro. Personalitatea sa iese în evidenţă în contextul echipei create, personajul fiind construit într-o manieră misterioasă, ce permite spectatorului să alcătuiască mii de scenarii cu privire la adevărata sa identitate. Însă deznodământul are rolul de a fixa toate coordonatele reale, iar pentru Sam, ‘omul care este mai mult decât un veteran’, ultimele scene denotă iarăşi inteligența scenariului şi flerul de care regizorul a dat dovadă în construcţia cadrelor.
Vă recomand Ronin şi vă garantez că în ciuda celor 12 ani de când a fost lansat, încă poate fi urmărit cu plăcere.Filmul este dinamic, plin de efecte speciale, cu o distribuţie foarte bună în ciuda genului abordat şi mai ales, cu o mulţime de răsturnări de situaţie ce oferă un plus de originalitate filmului.
Filmul este bun, impresionant si deosebit.Actiunea este spectaculoasă.