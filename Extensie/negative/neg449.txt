După alte cîteva minute de film afli că vecinul îi poartă de grijă pentru că e amic de pahar cu suferindul, însă comportamentul soţiei e exagerat: îi spală voma, îi aduce mîncare, vrea să-i spele vesela; toate astea sînt mai mult decît simpla bunăvoinţă. La o primă încercare de empatie, ne vine greu să jucăm rolul vecinilor. Dacă ne mai gîndim puţin, personajele parcă sunt uşor false. Poate. Însă, urmează momentul de care vă ziceam. Ajunge ambulanţa, starea domnului Lăzărescu e mai gravă decît la începutul filmului, asistenta îi face o injecţie şi îi pune un prim diagnostic. Le sugerează vecinilor că ar trebui internat. Nimic ieşit din comun pînă aici. Situaţia însă ar putea fi mai complicată dacă bolnavul nu are însoţitor (internarea are nevoie de un diagnostic de urgenţă, în cazul lipsei însoţitorului); cum sora acestuia, care locuia în alt oraş, ar ajunge abia a doua zi, unul dintre vecini ar cam trebui să joace rolul acesta. Aici, toată amabilitatea şi bunele lor intenţii, pică. Desigur, ajutorul pe care i-l dau vecinului e un bun subiect de pălăvrăgeală, „inspectare” a apartamentului acestuia, amintirea fiicei plecate şi etichetarea moşului drept alcoolist. Dacă e vorba de un ”ajutor” care să depăşească spaţiul rezidenţial… e sîmbătă seara… necesită un efort prea mare, care nu e o pricină de bîrfă ulterioară (sau discuţie la cafea, spuneţi-i cum vreţi). Sacrificiul e condiţionat de efortul pe care îl depunem pentru a-l realiza. Oare? E corect aşa? Putem condiţiona ajutorarea aproapelui? (Cred că ajunşi în punctul acesta e bine să stabilim dacă discuţia are sens, dacă e relevantă pentru dimensiunea metafizică a acestui film problematica moralităţii/moralei: atît timp cît nu e un film despre sistemul medical ci despre noi, oamenii şi despre relaţiile dintre noi, despre „samaritenii” din noi, da, cred că e justificată discuţia) Sîntem liberi să luăm decizii, avem liberul arbitru, însă liberă e şi conştiinţa; îi putem rezista presiunilor care le face în cazul în care deciziile noastre au privit viaţa unui om? Adică moartea lui? Desigur, în continuarea filmului vedem că gestul lor, dacă ar fi fost, nu era de-ajuns, pentru că decizia şi conştiinţa altor oameni a fost mai importantă pentru stabilirea condiţiei lui Lăzărescu. Dar, în momentul acela din film, ei nu ştiau asta. Nici noi, ca spectatori. Şi acum, dacă ar fi să empatizăm din nou cu aceleaşi personaje, ce am face? Am fi noi gata să ne sacrificăm seara de sîmbătă pentru a ne ajuta aproapele? Recunosc cu sinceritate şi ruşine, că eu n-aş fi făcut-o. Dar voi? 
Filmul este enervant, jalnic, slab, groaznic, dezamagitor, obositor, penibil, mediocru și frustrant.