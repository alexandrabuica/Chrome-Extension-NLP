Poate că vine un pic cam târziu acest review, însă filmul nu a apărut încă în cinematografele de la noi şi am o vagă bănuială că nici nu va apărea vreodată.
Distribuitorii din România încearcă să ocolească filmele documentare. Şi au oarecum dreptate. Nu se câştigă bani cu astfel de filme. Publicul preferă ficţiunea, realitatea inventată sau reinventată.
Dar exact despre asta este vorba în Forbidden Voices, despre cum autorităţile din anumite state încearcă să modifice realitatea, să o împacheteze într-un ambalaj frumos, care să acopere un conținut murdar, încercând, totodată, să reducă la tăcere pe oricine ar îndrăzni să prezinte ce se află dincolo de acest ambalaj.
Yoani Sánchez locuieşte în Cuba, o ţară în care nu oricine are acces la internet iar dreptul la opinie este liber atâta vreme cât nu-i deranjezi pe cei de la putere. Cu toate acestea, Yoani a început să scrie pe blog. Şi nu vă gândiţi că articolele sale sunt de genul: 15.593 de lucruri pe care nu le ştiai despre femei. Deşi foloseşte ca platformă un blog pentru a-şi împărtăşi opiniile, Yoani Sánchez este unul dintre cei mai importanţi jurnalişti din Cuba, a ajuns să aibă milioane de susţinători în întreaga lume, printre care se numără și soții Obama sau Hillary Clinton, iar Time Magazine a inclus-o, în 2008, în topul celor mai influente persoane.
Yoani Sánchez îşi promovează articolele în Cuba cu ajutorul stick-urilor USB sau al CD-urilor, în vreme ce lumea din afară descoperă realitatea din această ţară citindu-i blogul Generation Y.
Agresată fizic şi supravegheată încontinuu, Sánchez continuă să viseze la momentul în care Cuba va fi liberă și speră ca cei 14 milioane de vizitatori, pe care-i are blogul său, lunar, să o apere de furia autorităților.
Într-o altă țară, la mii de kilometri depărtare, Farnaz Seifi luptă pentru egalitatea între sexe. Aceasta spune că, în Iran, femeia este mai puțin importantă decât organele genitale ale bărbaților (“If there was a car accident, insurance companies have to pay out more money if there is damage to a man’s genitals than if there is a female death. We women are officially considered to be half of a man”). După ce a luat parte la organizarea mai multor manifestații feministe, Seifi a fost arestată, interogată și, mai apoi, nevoită să părăsească ţara.
Acum locuiește în Germania, colaborează cu Reporteri fără frontiere şi face parte din echipa site-ului Change for Equality, una dintre cele mai importante resurse cu informaţii despre acţiunile de discriminare a femeilor.Documentarul este interesant si frumos.