Nu mă voi lansa în „povestirea” propriu-zisă a filmului, fiindcă nu îmi stă în caracter să răpesc plăcerea vizionării. Mă mulţumesc doar să garantez că nici un pasionat de istorie, psihologie (un aspect semnificativ al filmului îl reprezintă transformările pe care le suferă caracterul lui Lawrence, din momentul în care calcă pentru prima dată printre beduini şi până la apusul „carierei” sale – de altfel, portretizarea acestui erou a dat naştere multor discuţii contradictorii, iar scenariştii au fost acuzaţi de ficţionalizarea unor trăsături mai puţin cunoscute ale protagonistului) sau, pur şi simplu, de peisaje grandioase (am aflat ulterior că filmările s-au făcut în locaţii veritabile: Iordan, Maroc şi părţi exotice ale Spaniei) nu va fi dezamăgit.
Ce-mi doresc să fac acum este să vizionez eu însămi toate filmele prezentate în cadrul Săptămânii O´Toole, dar şi câteva dintre cele câteva capodopere ale regizorului David Lean. Pentru mine, descoperirea cinematografiei „clasice” este un miracol vizual, muzical şi artistic perpetuu, pentru care sunt recunoscătoare accesibilităţii şi diversităţii informaţiei, disponibile în zilele noastre. Cu toate acestea, nu mă pot opri să meditez, întrebându-mă cum s-o fi simţit generaţia care a avut ocazia să urmărească toate aceste realizări măreţe ale anilor ´60-´70 în sălile de cinematograf – abia „ieşite din cuptor”, scoţând încă aburi de trudă, dar glazurate cu glamour şi simţ artistic.