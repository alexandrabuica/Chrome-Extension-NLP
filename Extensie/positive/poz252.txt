Un film de mare frumusete si relaxare pentru cei ce stiu sa aprecieze savoarea unei bucatarii de mare finete, aromele si culorile unor preparate simple ce duc cu gandul la bogatia si darnicia naturii si la amintirea “mamaiei” care le-a format si educat papilele gustative.
Un film insa, pe de alta parte, care face elogiul acelor personalitati devotate muncii lor si gata sa plateasca pretul cerut de aceasta munca. Dar nu orice pret! Nu pe acela care cere “dezbracarea de caracter”, abandonul constiintei!
Ori, la baza scenariului acestui film stau memoriile adaptate ale  Danièlei Delpeuch, sefa bucatariei personale a Presedintelui Frantei, François Mitterand, pe parcursul a doi ani si jumatate, intre 1988 si 1990.
O femeie puternica si talentata, din regiunea Perigord, cu o formatie profesionala  solida, cunoscuta si recunoscuta la nivel national, cu multiple relatii si cunostinte in randul furnizorilor de calitate in domeniul gastronomic (de la ierburi pana la lactate, legume, carnite si pestiuci de tot felul). Si bineinteles, in primul si mereu primul rand … TRUFELE,  acele extraordinare si sigur ca da, piperate la pret “ciuperci” provensale.
Filmul este bantuit in afara de imagini care fac ochii spectatorului sa sticleasca de pofta si bietul lui stomac sa ghiortaie nervos, deci, filmul este  fragezit – impanat – asezonat (ca sa fiu in termenii cei mai potriviti), cu mult umor de calitate, inteligent, fin, ironic. Pentru ca perdeaua pe care o ridica povestea acestei imagini “hight-class”, are si valente dramatice, insa puterea caracterului acestei femei, eleganta fermitatii ei, umorul ei sanatos-taranesc si perfectiunea miracolului numit “trufe”, toate acestea aduc o stare stenica spectatorului si o profunzime luminoasa filmului.
Nu am de gand sa devoalez nimic din aceasta poveste, poate doar sa va atrag atentia in mod deosebit asupra momentelor de dialog intim (spun intim nu in sensul la care va va duce mintea pe multi :), ci in sensul acelei intimitati date de comuniunea de spirit, de gusturi, de “momente” unice in viata) dintre Hortense si Le President! Si va mai atrag atentia asupra exemplarului portret cinematografic al personajului principal, exemplu de eleganta, caracter, stil si rafinament feminin realizat in film de Catherine Frot. Bineinteles, alaturi de rafinatul scriitor in viata reala,  Jean D’Ormesson!
O imagine impecabila (Laurent Dailland) si atat de sugestiva incat devine de-a dreptul cruda atunci cand spectatorul e un gurmand pofticios!
O coloana sonora semnata de Gabriel Yared, despre care se cuvine sa va atrag atentia, spicuind cateva informatii de pe net, pentru ca are la activ o munca de mare calitate – ca si “compozitor, orchestrator si producator pentru cantareti precum Françoise Hardy, Charles Aznavour, Gilbert Bécaud si  Mireille Mathieu”… iar lista sa de filme pentru care a compus, sub mana regizorilor Jean-Jacques Beineix, Robert Altman and Jean-Jacques Annaud este impresionanta. A castigat un premiu al Academiri pentru “Pacientul englez”= 1996 – Anthony Minghella si a fost nominalizat pentru “Cold Mountain” – 2003 si “Talentatul domn Ripley” – 1999. De asemenea, Yared a compus pentru coregrafii Roland Petit si Carolyn Carlson.
Haute cuisine”  este un film incantator, plin de caldura umana si o lectie reala de viata. Scris, regizat si interpretat exemplar! Si pana la urma, asta conteaza!