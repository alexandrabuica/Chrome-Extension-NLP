Dogen (1200-1253) a fost un mare iluminat şi reformator religios, care a adus din China esenţa învăţăturii lui Buddha: meditaţia, numită Zen în japoneză. Dogen găseşte în Japonia nu numai discipoli, ci şi duşmani, adepţii vechilor curente budiste. Curajul, credinţa nestrămutată şi perseverenţa, cu toate sacrificiile inerente, au făcut din Dogen unul din marii invăţători ai Asiei, el fiind sursa de inspiraţie pentru milioane de budişti Zen din lumea întreagă (şcoala Soto). Ultimii ani şi i-a petrecut în Templul Eihei-ji.
Meditaţia Zen înseamnă să alungi orice gând din minte. Ea este practica şi scopul. Rezultă o mare claritate a conştiinţei, care nu mai este tulburată de nenumăratele gânduri fără rost. Iluminarea (satori) este acea experienţă spirituală în urma căreia adeptul capătă puterea şi înţelepciunea de a nu se mai identifica cu trupul sau mintea sa. Dogen învăţa că Zen se poate obţine doar stând în postura de meditaţie (zazen) şi acceptând totul (suspendându-ţi judecăţile critice şi lăsând cuvintele, imaginile, ideile să treacă pe lângă tine, ca nişte străini).
Filmul este superb, cu o muzică minunată, este aproape o meditaţie în sine. Te îndeamnă să te opreşti puţin din graba zilnică şi să apreciezi lucrurile din jurul tău, frumuseţea lumii şi sinele de Buddha care zace în tine, aşteptând să îl descoperi.