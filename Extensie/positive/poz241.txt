Ecranizare a piesei ”The Lion in winter” de James Goldman și regizat de Anthony Harvey, câștigător a 3 premii Oscar pentru cea mai bună actriță în rol principal (Katharine Hepburn), cel mai bun scenariu (James Goldman) și cea mai bună coloană sonoră (John Barry), The Lion in Winter spune povestea regelui englez Henry II care trebuie să facă față susținerii unui regat ce pare să se dărâme din interior și a luptei duse de cei trei copii și soție pentru moștenirea coroanei. Conspirații realizate până la cel mai mic detaliu, arme pornite împotriva celor ce poartă același sânge nu sunt lucruri străine de lumea medievală a regatelor. Și nu numai!
Chiar dacă regele este conștient de situația în care se află, exilul soției și aventura cu frumoasa și tânăra Alais (Jane Merrow), sora regelui Filip al-II-lea, afacerile amoroase neterminate și spiritul indecis și barbar, îi întunecă judecată, oprindu-l să ia o decizie. Pe fundalul acestor neînțelegeri familiale apare în poveste un alt personaj, regele Filip al Franței care încearcă să distrugă regatul englez.
Măreția filmului stă într-un dialog inteligent care, chiar și după ani de la lansarea peliculei, nu lasă spectatorul să se plictisească în fața desfășurării unei lumi de mult apuse. Talentul actorilor, interpretarea magistrală și asemănarea lor cu personajele shakespeariene oferă filmului măiestrie. Povestea, pe lângă importanța istorică, prezintă viziunea cinică asupra puterii și efectele dezumanizante a acesteia asupra oamenilor. Dar, ceea ce oferă cu adevărat grandoare filmului sunt actorii de mare calibru, Peter O’Toole, Katharine Hepburn care, într-un anumit stadiu al carierei lor, au oferit prestigiu filmelor în care au jucat prin interpretarea și statutul din lumea cinematografică pe care și l-au construit prin talent.
Katharine Hepburn primește Oscarul pentru cea mai bună interpretare feminină, aflându-se în concurență cu Barbra Streisand din Funny Girl. O dată cu acest premiu, Hepburn devine a treia actriță ce primește consecutiv premiul Oscar. În schimb, partenerul de platou Peter O’Toole deține recordul de 8 nominalizări la Oscar fără nici un premiu. Când norocul trece pe lângă tine sau mai bine, când ghinionul îți dă târcoale nu prea ai ce face…chiar dacă O’Toole se afla la a doua interpretare a regelui Henry II, prima fiind pentru filmul Becket (1964). Din distribuție mai face parte și mult îndrăgitul și tînărul, de această dată, Anthony Hopkins, o prezență impunătoare încă de pe atunci, într-unul din primele sale roluri din carieră. Filmul este de altfel o creație englezească cu puține prezențe de peste ocean, dar care și-au pus bine amprenta pe reușita peliculei.
The Lion in Winter pare să fie o continuare a filmului Becket (1964) și un precursor pentru filmul cu același nume, regizat în 2003 de către Andrey Konchalovskiy. Un script literar transpus cu măiestrie într-o dramă inteligentă care merită vizionată pentru o analiză psihologică a puterii care pare să urmeze aceeași traiectorie sinucigașă chiar și după sute de ani.