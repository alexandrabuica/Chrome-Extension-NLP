Puţine filme reuşesc să mă amuze în ultima vreme. Şi nu cred că sunt eu un tip pretenţios dacă vreau ca un film de comedie să mă facă să râd de ce se petrece pe ecran şi nu de cât de jenante sunt replicile şi acţiunile. Iar privit în acest context, Hotel Transylvania este o raritate.
Nu spun că este o capodoperă şi nici că ar trebui să te aştepţi la mai mult de o simplă comedie decentă, însă ce reuşeşte Genndy Tartakovski aici este un film de animaţie care îi distrează atât pe cei mici cât şi pe cei mari. Şi, asta, fără a coborî ştacheta umorului folosit şi fără a lua în râs inteligenţa spectatorului.
În plus, mi-a plăcut mult că nu a introdus scene special create doar pentru a scoate în evidenţă faptul că este realizat în 3D. Totul se leagă şi chiar dacă sunt momente în care apar o mulţime de personaje şi pare că se declanşează un mic haos în poveste, aceasta nu este deloc greu de urmărit.
Povestea este într-adevăr una obişnuită, pe care ai mai văzut-o în sute de alte filme. Avem un tată un pic prea protector, căruia îi este teamă să-şi lase fiica, Mavis (voce: Selena Gomez), să iasă în lume, chiar dacă aceasta tocmai ce îşi serbează majoratul. Dar, exact acum, se întâmplă ca Mavis să întâlnească un tip (voce: Andy Samberg) de care se îndrăgosteşte şi care îi arată că sunt atâtea lucruri frumoase de văzut în lumea de care a fost ţinută departe până acum. Aţi mai văzut aşa ceva până acum. Corect?
Ei bine, aceasta este, pe scurt, povestea lui Tartakovski. Numai că are un mic twist, care o face specială. Tatăl este nimeni altul decât însuşi Dracula (voce: Adam Sandler). Mavis este fiica lui Dracula, care îşi serbează majoratul la vârsta de 118 ani. Iar tipul de care se îndrăgosteşte Mavis este… un om, pe nume Jonathan.
Aflat în vizită la Castelul Bran, unde a ținut și o scurtă conferință de presă, Tartakovsky a susținut că trecerea de la seriale tv la film de cinema a fost una plină de nesiguranță, pentru că, dacă în cazul unui serial, există întotdeauna următorul episod, când vine vorba despre un lungmetraj, șansa a doua dispare și trebuie să faci totul bine din prima încercare.
Filmul este bun si amuzant. Subiectul este fascinant.