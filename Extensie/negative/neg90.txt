Din păcate, continuarea nu rezistă timpului: cei doi camarazi deveniţi colegi de trupă continuă succesul şi după război. Prieteni adevăraţi, ajunşi astfel dintr-un interes simplu, sunt cât se poate de diferiţi: Wallace este creierul echipei, dar un singuratic, fără şanse de a găsi o femeie care să îl cucerească cu adevărat; Phil se plimbă în lumea spectacolului, are întâlniri şi prietenii de-o noapte, dar este în acelaşi timp temător de a se implica cu totul într-o relaţie adevărată. În clipa în care le întâlnesc pe surorile Haynes, pare că ceva se schimbă în personalitatea amândorura.
Terenul de “joacă” se mută într-un Vermont, staţiunea americană montană prin excelenţă, fără zăpadă şi părăsit de vizitatori. Acolo vor începe poveştile de dragoste, acolo se va pregăti un spectacol grandios spre surpriza fostului lor general din armata, acolo se vor cânta melodiile din coloana sonoră şi se va dansa în stilul binecunoscut musicalurilor cu Crosby şi Kaye. Numai că ceva lipseşte: muzica nu rămâne în memorie (în afară de “White Christmas”, cântată şi la început şi la sfârşit), iar acţiunile personajelor sunt extrem de previzibile şi pline de clişee. Până la urmă, nu este decât un film mediu, fără dorinţa de a deveni o capodoperă, cunoscut mai mult datorită titlului decât datorită unui scenariu sau unei interpretări de excepţie. 