Singurul atuu al lui Dream House e distributia. Daniel Craig – intr-un puseu inflationist pe marile noastre ecrane, vor fi 3 filme cu el intr-o jumatate de an (a fost modestul western sf Cowboys & Aliens, a venit acum Dream House si va urma mult asteptata varianta fincheriana la suedezul The Girl With A Dragoon Tatoo), Rachel Weisz si Naomi Watts – prezente feminine cu stralucire de Oscar si Elias Koteas – din pacate subfolosit teribil in rolul personajului negativ, postura in care ar fi putut arata mult mai multe. 
   Toate aceste nume se inhama la o caruta de plot, a se face deosebirea fata de trasura sau caleasca. Lasand la o parte chestiunea jenanta a trailerului, Dream House are o problema fundamentala: nu pare sa stie ce vrea sa starneasca in spectator: sa-l sperie sau sa-l puna sa descopere ceva. Cateva momente sunt scoase dintr-un inceput de film horror oarecare – zgomote puternice menite sa ridice pulsul sau vizita cliseu in spatiul subsolului – dar ca directie generala gliseaza spre mystery. Laudabil daca aici lucrurile nu ar esua din cauza ca plotul nu ofera nicio surpriza: din moment ce spectatorul nu are decat o singura varianta posibila cu care sa opereze, cat de mare sa-i fie mirarea la descoperirea vinovatului asteptat de la final? 
