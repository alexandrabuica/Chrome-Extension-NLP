Un meteorolog este trimis pe teren pentru un reportaj despre o cârtiţă (marmotă) care prevede vremea. Trezindu-se a doua zi, observă cu stupoare că oamenii pe care îi întâlneşte spun exact aceleasi replici şi fac exact aceleaşi lucruri ca şi cu o zi înainte. El este blocat în ziua respectivă, într-o buclă temporală ce se repetă tot mereu. La început, se foloseşte de acest avantaj, ştiind ce avea să se întample, pentru ca mai apoi să se creadă blestemat a-şi petrece toata viaţa în acelaşi loc. În final, devine un executant perfect al tuturor acţiunilor, fiindcă le repetase de atâtea ori, în cele mai diverse variante.
Aparent, o comedie excelentă, pe care o poţi revedea fără să te plictiseşti. Dar filmul are mai multe nivele de înţelegere. De exemplu, ne vorbeşte despre rutină sau despre lecţiile pe care refuzăm să le învăţăm de la viaţă şi de aceea le repetăm. Poate fi privit şi ca o metaforă spirituală foarte expresivă, dacă înlocuim zilele din film cu vieţile pe care le-am trăit prin reîncarnare. În fiecare viaţă am învăţat lucruri noi şi ne-am perfecţionat abilitatea de a trăi frumos şi intuitiv. La fel ca şi eroul acestui film minunat. Ieşirea din bucla temporală semnifică eliberarea de obligaţia reîncarnării într-un corp uman...
Obs: Groundhog se traduce prin "marmotă" (o veveriţă mare ce trăieşte pe pământ, în regiunile muntoase). Filmul a fost tradus prin "Ziua Cârtiţei", probabil fiindcă la acea dată românii nu erau familiarizaţi cu acest cuvânt.