Filmul "Agora" al regizorului Alejandro Amenábar, spectaculos şi tulburător, prezintă publicului o privire rafinată într-o lume puţin cunoscută - oraşul Alexandria din antichitatea târzie. În secolul 4 d.Hr., faimoasa scriitoare şi filozoafă neoplatonistă Hypatia din Alexandria, astronom şi matematician de geniu, le împărtăşea discipolilor ei, veniţi din toată lumea antică, din cunoştinţele tainice ale vieţii şi cosmosului. Dar certurile religioase ajung şi la zidurile celebrei biblioteci. Munca ştiinţifică a fermecătoarei şi demnei Hypatia nu era pe placul multor ignoranţi, care considerau că se ocupa cu "cititul stelelor şi magia demonică". Acuzată de unii creştini că îl influenţa pe Orestes, prefectul oraşului (un creştin moderat şi educat), care avea un conflict deschis cu Chiril, patriarhul creştin al Alexandriei (un om impulsiv şi conservator), ea cade pradă dorinţei oarbe de răzbunare a gloatei. Cu acea ocazie a avut loc şi distrugerea unei mari părţi din faimoasa Bibliotecă din Alexandria, care era pe acea vreme echivalentul informaţional al internetului de azi. Moartea ei (anul 415) a marcat şi decăderea vieţii intelectuale a cetăţii Alexandria - oraş a cărui măreţie nu era întrecută decât de Roma. 
Această frescă istorică nu trebuie considerată un atac la adresa creştinismului, ci o relatare a unor fapte regretabile care s-au repetat de nenumărate ori în decursul istoriei şi care, de fiecare dată, au adus regresul societăţii (să ne amintim de Evul Mediu întunecat, de cruciade şi de "Sfânta" Inchiziţie).
Filmul este deosebit si exceptional.Personajul principal este minunat