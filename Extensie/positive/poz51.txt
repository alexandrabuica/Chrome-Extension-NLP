Cei care spun ca Brave nu e in linia indraznelii cu care Pixar ne-a obisnuit uita ca printesele celor de la Disney aveau in comun pasivitatea, lamentarile si hainele dragute. Brave da peste cap aceasta imagine.
Povestea simpla, dar nu simplista, are sarm, ritm, un aer scotian teribil de placut si cateva mici surprize. Nu-i lipsesc insa punctele slabe. La un moment personajele se straduiesc din rasputeri sa fuga din castel doar pentru ca foarte curand sa faca aceleasi eforturi pentru a reveni intre zidurile sale. E o intoarcere nefericita pentru ca taie din pofta de aventura pe care filmul insusi o seteaza. Al doilea punct slab este ca la final Elinor a imbratisat evident punctul de vedere al Meridei. Si-a invatat lectia. Nu e insa la fel de clar ce lectie a invatat Merida. Alta decat arta unui discurs abil impaciuitor. 
Animatorii merita laudati pana la cer. Munca lor a durat 6 ani. Vreme de 4 ani proiectul a fost sub tutela Brendei Chapman, prima femeie regizor la o animatie cu The Prince of Egypt in 1998. Majoritatea peliculei era gandita cu un peisaj hibernal. Dupa despartirea Chapman-Brave, motivata oficial de o serie de divergente creative, proiectul a fost continuat si finalizat de Mark Andrews, iar peisajele au virat catre verde luxuriant si albastru luminos. Camera de filmat panorameaza ghidus peste castelele din salbaticia Scotiei si patrunde pana in cele mai mici detalii cu cateva slow motion-uri pe care esti obisnuit sa le vezi in filme de actiune stilizate. Pentru buclele roscate ale Meridei  - orice sampon, balsam sau vopsea de par ar plati o avere sa se asocieze cu ele - pentru bogatia, detaliile si miscarea lor in vant cei de la Pixar au lucrat 3 ani si au dezvoltat 2 softuri noi. Rezultatul e magic, iar parul Meridei e simbolul perfect pentru libertatea si curajul ce nu poate fi ascuns nici macar de hainele vremii. 
Am rasuflat usurat si cu alegerile muzicale facute pentru ca de multe ori Disney exagereaza cu ele. Aici suna autentic si cat se poate de potrivit. Acelasi lucru e valabil si in cazul vocilor alese. Fara sa caute neaparat numele mari, Pixar a mers cu succes pe mana unor actori scotieni. Clar cu Billy Connolly imprumutandu-si vocea submisivului rege Fergus a dat lovitura. Umorul, pentru ca Brave nu uita nicio secunda sa fie amuzant intr-o linie copilareasca, e asigurat si de fratii Meridei. Tripletii sunt inca la varsta la care nu pot vorbi asa ca  se agita continuu intr-o cascada de pozne delicioase.
