Vă mai amintiţi când Harry primea pelerina invizibilă în primul an de  şcoală la Hogwarts? Vă mai amintiţi căldura şemineului şi atmosfera de basm ce învăluia şcoală? Dar de puloverele împletite de mama lui Ron va mai amintiţi? De mătura Nimbus 2000 primită de Harry? Dacă aceste lucruri nu vă sunt cunoscute, atunci poate vă amintiţi de relaţia lui Harry cu naşul său, Sirius Black, de siguranţa pe care ordinul Phoenix o acorda sau poate de sprijinul din partea celui mai mare vrăjitor, Albus Dumbledore. Dacă nu va aminitit nimic din aceste lucruri, atunci Harry Potter and the Deathly Hallows: Part 1 vi se va părea doar un film sobru şi rupt din context. Cei care sunt la curent cu toate aceste aspecte ale poveştii lui Harry Potter, cei care erau obişnuiţi cu atmosfera continuă de basm şi cu sentimentul că nimic nu li se va întâmpla celor care reprezintă binele, vor suferi un şoc, lucru care mi s-a întâmplat şi mie.
Nimic din căldura de altădată nu mai persistă în firul narativ al noului film Harry Potter. Haosul, atmosfera apăsătoare şi lugubră persistă în viaţa tuturor vrăjitorilor, peste care tronează ameninţarea morţii stârnite de Lordul Cap-de-Mort şi de ai săi devoratori ai morţii.
Hogwarts-ul nu mai reprezintă locul central al desfăşurării acţiunii; abia dacă îl mai auzim pomenit în presa vrăjitorilor în contextul în care Plesneală trece la şefia şcolii. Înconjurat de o mână de oameni care continuă să se împuţineze, Harry Potter porneşte într-o nouă aventură ce vizează distrugerea lui Cap de Mort şi totodată salvarea propriei vieţi si a celor din jur.
Abia în aceste momente grele se vede cine şi-a învăţat cel mai bine lecţia, Hermione fiind cea care se pricepe cel mai bine la poţiuni şi la vrăji, în timp ce Ron(Rupert Grint), mânat de gelozie şi de hotărârile sale incorecte şi precipitate, va alterna de la o stare la alta, tulburând echilibrul atât de fragil al uniunii celor trei vechi prieteni (Ron, Harry şi Hermione).
Merită o atenţie specială modul în care Lordul Cap-de-Mort îşi instalează oamenii în capul Ministerului Magiei, reorganizarea acestei instituţii şi noul său mod de conducere reprezentând o critcă fină a regimului totalitar.
În acest timp, Harry va fi martor la o destăinuire ce formează, cel mai probabil, un punct de plecare pentru ultima parte a franşizei Harry Potter: undeva, cândva pe la începutul lumii, trei vrăjitori se văd recompensaţi de Moarte pentru iscusinţa lor. Recompensele celor trei formează aşa-zisele Talismane ale morţii, care conferă puterea supremă în lume a celui ce le deţine pe toate. Pe măsură ce aceste informaţii sunt dezvăluite, revenim la un episod îndepărtat în care Harry primeşte o pelerină invizibilă pe care tatăl sau o purtase. Vă las pe voi să faceţi legătura dintre acest obiect şi Talismanele Morţii şi implicaţiile acesteia în lupa binelui contra răului. Mai mult decât atât, Lordul Cap-de-Mort încearcă să intre în posesia unui alt Talisman al Morţii, în asaltulsău asupra lumii, de a-şi câştiga locul de stăpân al acesteia.
Dacă Harry(Daniel Radcliffe) nu conştientizează încă faptul că se află în posesia unuia dintre Talismanele Morţii, atunci cu siguranţă este conştient de efortul care trebuie depus pentru a distruge horcruxurile, obiecte în care este divizat sufletul lui Cap-de-Mort. Imaginile lordului încă îl bântuie, iar obiectele sunt protejate de blesteme puternice, acestea fiind premisele pentru încă un sentiment de neputinţa adus reprezentanţilor binelui. Dar ca de obicei, Harry va găsi o cale să o scoată la capăt; şi nu o va face singur ci împreună cu prietenii săi, după cum ne-am obişnuit deja din filmele anterioare. Este de remarcat scena în care, în pofida atmosferei încordate şi a atâtor ameninţări ce îi înconjoară, Harry se dovedeşte a fi un gentleman descurcăreţ, aducând o fărâmă de lumină în negura crimelor lui Cap-de-Mort, printr-o atitudine ce sfidează orice ameninţare.
Când nu îi privim pe eroii principali, ne desfătam cu privelişti alese, ce ne reţin atenţia prin somptuozitatea lor. Imaginea filmului este în continuare lucrată cu mare fineţe, dându-ne impresia că ne aflam acolo, chiar şi fără efectele 3D. Continuând această idee, sunetul şi imaginea contribuie la realizarea unei atmosfere cât mai realiste, în care simţi cum frunzele uscate trosnesc sub presiunea picioarelor, cum frigul de afară de cuprinde şi chiar parfumul cu aromă necunoscută folosit de Hermione(Emma Watson).
Momentele de izolare sunt alternate cu cele în care Harry este în compania unor vechi prieteni, pe care, sau care l-au ajutat în trecut. Bineînţeles, nimic nu se poate realiza fără sacrificii, Harry Potter and the Deathly Hallows: Part 1nefăcând excepţie de la acest lucru. Vieţi trebuiesc curmate pentru bunul mers al lucrurilor şi pentru a susţine un atac pe furiş asupra lui Cap-de-Mort, menit să salveze lumea.
David Yates preia încă o dată frâiele regiei, după ce anterior s-a ocupat de Harry Potter şi prinţul semipur (2009) şi Harry Potter şi Ordinul Phoenix (2007), păstrând acel dinamism al scenelor, punctând minuţios momentele de maximă tensiune, cele de melancolie, de destindere, etc. Este (aproape) inutil gestul de a menţiona sursa acestui scenariu ( romanul omonim al J.K.Rolling), şi poate mai puţin de prisos să menţionez că adaptarea, la fel ca şi la celelalte şase filme ale seriei, este desăvârşită de Steve Kloves.
În opinia mea, Harry Potter a încetat să mai fie o poveste doar pentru copii. În ceea ce priveşte filmele, acestea se adresează unor persoane mai mature, numeroasele scene în care suspansul tinde spre paroxism putând reprezenta o sursă de sperietură zdravănă pentru fanii mai mici ai acestei poveşti.
Harry Potter and the Deathly Hallows: Part 1 apare ca un penultim film al seriei, pe sfârşit de an, prognozând un final apoteotic pentru această franşiză, înscriindu-se, cel mai probabil, în lupta pentru Oscar(uri).
Filmul este deosebit si impresionant.Merita vazut. Actiunea este spectaculoasa.