Nu sunt multe de zis despre The Runaways, poate doar că este o mare pierdere de vreme. Cred că producătorii acestui film chiar au fost convinşi că va fi un succes şi asta pentru că în rolurile principale se află Kristen Sewart şi Dakota Fanning. Subiectul filmului pare să fie nesemnificativ în comparaţie cu măreţia acestor două actriţe abia trecute de pubertate. Am observat un lucru destul de trist privind cariera fetelor. Ambele au jucat în filme foarte bune, precum I am Sam şi Panic Room, dar odată cu înaintarea în vârstă s-au mulţumit cu producţii slabe. Aş putea spune că acesta este destinul copiilor-vedetă, şi anume că îşi ating apogeul carierei de actori în timpul copilăriei (vezi Macaulay Culkin, Home Alone şi Haley Joel Osment, The Sixth Sense).
The Runaways prezintă povestea din spatele trupei cu acelaşi nume. În principal se urmăreşte destinul solistei Cherry Currie (Dakota Fanning) şi a lui Joan Jett (Kristen Stewart). Despre acestă formaţie nu ştiu prea multe, având în vedere că succesul ei nu a durat mult. Povestea nu este nici pe departe interesantă, ea fiind chiar tipică. Odată cu descoperirea succesului, vieţile celor două adolescente se schimbă, îndreptându-se din ce în ce mai repede spre eşec. Personal, vizionarea filmului nu mi-a stârnit deloc interesul pentru formaţia The Runaways, aşa că nici nu m-am obosit să aflu mai multe despre ea. Cât despre Joan Jett ce aş putea să spun? Sunt absolut convinsă că toată lumea ştie melodia “I Love Rock’n'Roll” cântată de aceasta.  Amatorii de “senzaţii tari” vor iubi probabil acest film şi asta doar pentru că ilustrează o grămadă de fetiţe destrăbălate de 15-16 ani. Încă odată rolul de fată baieţoasă i se potriveşte de minune lui Kristen Stewart, care pe zi ce trece arată din ce în ce mai mult ca un bărbat, dar totuşi să nu uităm că androginismul e foarte sexy, NOT. Nu recomand acest film absolut nimănui şi asta pentru că e o mare pierdere de vreme. Iar dacă sunteţi foarte curioşi şi vedeţi momentul “magic” în care cele două protagoniste se sărută sunt absolut sigură că îl veţi găsi şi pe Youtube şi astfel vizionarea filmului nu este necesară.
Filmul este enervant, jalnic, slab, groaznic, dezamagitor, obositor, penibil, mediocru și frustrant.