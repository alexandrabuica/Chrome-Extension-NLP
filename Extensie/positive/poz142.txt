Nu-mi inchipuima ca, dupa atata, pot descoperi ca Ben Stiller si Eddie Murphy vor avea puterea (si indemanarea, as putea zice) sa mai joace intr-un film cat de cat comestibil, care sa nu fie impregnat de glume rasuflate, depasite si indecente. Iata ca o fac si reusita lor, Tower Heist, este un film de actiune, cu accente de umor normale pentru filmografia celor doi, care depaseste media, care aduce momente de noutate, de imprevizibil, de simpatie pentru distributie si pentru scenariul pe alocuri plin de inovatii. O gasca de hoti nonconformista, o agenda FBI plina de vitalitate si inteligenta, un personaj negativ cu farmec, toate acestea promit macar o ora si jumatate de ”adrenalina fina” (daca se poate spune asa).
Ce se intampla insa, la inceputul filmului, atat de deosebit incat sa va determine sa stati in fata ecranului pana la final? Josh Kovaks (Ben Stiller) este un fel de manager care stie totul in The Tower, un complex de locuinte aflat intr-un zgarie-nori construit special pentru oamenii cu multi bani. Este, daca pot sa fac o paralela, un fel de Anthony Bourdain, dar nu in bucatarie, ci intr-un turn in care locuiesc oameni si roiesc angajatii: stie totul atat despre preferintele locatarilor, dar si despre personalitatile diferite  ale angajatilor, pentru care el este Organizatorul Sef, dar si omul care le rezolva sau le asculta problemele. Inclusiv cele financiare, pentru ca angajatii din jurul sau decid, intr-o buna zi, ca banii lor de pensie sa mearga spre omul recomandat de Josh Kovaks, spre un om cu mari influente in domeniul economico-bursier, din intamplare colocatarul lor, Arthur Shaw (Alan Alda).
Arthur Shaw este un alt personaj care trebuie analizat cu atentie: magnatul financiar se afla in fata unei provocari. De cateva luni (aflam mai tarziu din film), stie ca se afla pe pragul dezastrului, ca banii sai se afla pe terminate si ca nu mai exista sanse de scapare. Este pragmatic si nerusinat, asa ca accepta banii de pensie ai angajatilor (cu care discuta, marinimos, zilnic), chiar daca posibilitatea de a-i returna e aproape de zero. Isi apara, in cele din urma, propriul interes, constient ca adevaratii lui bani se afla intr-un loc sigur, iar FBI-ul, Politia, bursa, angajatii Turnului, etc. nu pot descoperi adevarul si, ceea ce este mai important, nu au nicio proba impotriva lui. Si acum intervine vendetta.
Personajul lui Ben Stiller, cativa alti angajati (toti alesi pe spranceana, toti amuzanti in felul lor) si micul infractor Slide (un Eddie Murphy neasteptat de proaspat) se gandesc ca undeva in Turn, in biroul lui Shaw, ar trebui sa existe un seif cu multi bani si ca merita sa incerce un jaf, asta in conditiile in care fusesera dati deja afara dupa un atac verbal si nu numai asupra magnatului. Nimic mai complicat si nimic mai amuzant pentru un grup atat de diferit ca structura si fara experienta necesara. Ritmul devine dintr-o data alert, nu lipsesc nici scenele de adrenalina pura, nici actiunea tipica pentru un action movie, dar nici jocul de comedie la care ne asteptam de la asemenea actori.