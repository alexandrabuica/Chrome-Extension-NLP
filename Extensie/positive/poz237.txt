Dacă la început ai impresia că Brave va fi doar o animaţie drăguţă marca Disney, cu o puştoaică războinică şi mulţi vikingi, ei bine, atunci îţi vei schimba părerea mai târziu.
Brave este povestea animată plină de haz, cu un accent scoţian, care va fascina spectatorii de toate vârstele.
Brave te va purta pe frumoasele meleaguri ale Scoţiei, unde vei trăi emoţii puternice şi o aventură de neuitat alături de încăpăţânata şi rebela prinţesă Merida.
În primul rând vei afla de la început că Merida, este fiica Regelui Fergus şi a Reginei Elinor, o arcaşă iscusită şi o fire războinică, gata oricând să lupte pentru ceea ce îşi doreşte, fiind decisă să îşi croiască propriul destin.
Prinţesa este plină de viaţă, iar castelul familiei sale, răsună de râsetele ei şi a celor trei fraţi poznaşi.
Când primeşte un arc, Merida ne demonstrează că e mai interesată de tir cu arcul decât de interminabilele lecţii de bună purtare pe care mama ei, regina Elinor, insistă să i le dea.
Lucrurile devin ciudate atunci când Merida află că va trebui să se mărite, iar mama ei îi invită pe toţi tinerii de viţă nobilă din regat la un concurs pentru mâna fiicei ei.
Merida ajunge să se răzvrătească, iar reacţiile ei îi vor pune întreaga familie în pericol.
Merida sfidează acest obicei obicei vechi de când e lumea, iar prin acţiunile ei nesăbuite, provoacă un haos total şi furie în întregul regat al tatălui ei.
Din cauza înţelegeri pe care mama sa a făcut-o cu nobili scoţieni, prinţesa fuge de frica căsătoriei şi cere ajutorul unei vrăjitoare pentru a-şi îndeplini dorinţa.
Dar... un blestem cumplit se abate asupra familiei regale.
Astfel, Merida trebuie să dea dovadă de curaj şi să-şi folosească talentele şi resursele pentru a dezlega blestemul înainte să fie prea târziu.
Pe măsură ce se luptă cu puternica vrajă, Merida devine o eroină şi învaţă semnificaţia curajului adevărat.
Brave este acel gen de film pe care un copil sau un adult îl vor privi cu plăcere.
Arată minunat, are energie, o poveste magnifică, mult umor şi o protagonistă convingătoare.
Prin urmare e o idee foarte bună să faci o vizită la cinema pentru a vedea noua producţie Pixar, dar îţi spun de acum: aşteaptă-te mai degrabă la un film cu prinţese, pentru că Brave este categoric inspirat de lumea Micii Sirene, a lui Rapunzel sau a popularului cuplu Frumoasa şi Bestia.
Filmul vizează în principal relaţia mamă-fiică şi curajul protagonistei de a face o schimbare în viaţa ei, mai exact, în viaţa mamei ei.
Producţia este foarte emoţionantă şi după ce am râs copios la multe faze, mi-am dat seama că Merida a avut curajul să rişte mult, astfel reuşind să o facă pe mama ei să renunţe la ideea căsătoriei şi să realizeze cât de importantă e ideea de familie, o legătură pe care indiferent cât ţi-ai dori să o schimbi, niciodată nu vei reuşi cu adevărat.
Brave este probabil primul lungmetraj animat Pixar, care îşi alege o protagonistă, nu un protagonist, centrând astfel relaţia cu năbădăi dintre două personaje feminine, mamă şi fiică.
Povestea simplă, dar nu simplistă, are şarm, ritm, un aer scoţian teribil de plăcut şi câteva mici surprize.
Filmului animat nu-i lipsesc însă şi punctele slabe.
Brave este categoric un film animat foarte simpatic şi va fi o plăcere să îl vizionaţi împreună cu cei mici, mai ales că filmul vine în două versiuni, una subtitrată şi cealaltă dublată.
În acelaşi timp aspectul lui Brave arată cât de departe au ajuns cei de la Pixar în ceea ce priveşte grija pentru detalii şi atenţia obsesivă acordată celor mai mici şi nesemnificative obiecte de pe ecran.
Probabil punctul forte al producţiei este umorul, pentru că Brave nu uită nici o secundă să fie amuzant într-o linie copilărească, în care intră de la început fraţii tripleţi ai Meridei, care sunt încă la vârsta la care nu pot vorbi, aşa că se agită continuu într-o cascadă de pozne delicioase.
Într-un final, am să vă spun că Brave este un film pentru toate vârstele, plin de sensibilitate şi scene minunate.
Veţi râde foarte mult la acest film, dar în acelaşi timp vă veţi simţi absorbiţi în acţiune, regăsindu-vă în fiecare replică a prinţesei Merida.