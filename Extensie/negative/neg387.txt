In Time se joacă serios cu neuronii cinefilului trecut prin câteva filme de acest gen. Avem de-a face cu atâtea erori fundamentale încât magia firului epic se pierde undeva departe de jocul actoricesc al lui Justin Timberlake. Detaliile ce ţin de această ipoteza a vieţii cronometrate după 25 de ani nu aduc în discuţie şi aspectele cele mai banale ale realităţii. A ajuns societatea din acea realitate în stadiul în care să fie eradicate toate bolile? Nu se mai moare de cancer, pneumonie sau boli cauzate de virusuri nou apărute? Se afirmă la un moment dat şi sper să fi reţinut bine formularea, că moartea se poate produce în acel context doar datorită prostiei sau riscului persoanei în cauză.  Un alt detaliu amuzant şi oarecum deranjant e umorul slab dezvoltat şi folosit în scene cu mult potenţial. Ştiu că e amuzant să constaţi că bunica ta arată că la 25 de ani, dar ce ne-am mai face noi, romanii, dacă soacra ar fi nemuritoare şi, nu exagerez, care ar fi efectul tăriei consumate de dimineaţă asupra vieţii veşnice? Trăim noi pentru totdeauna, dar fără ţigară şi cafea cam greu s-o duci până la vreo 400 de ani. Lăsând totuşi gluma la o parte, sunt anumite aspecte care deranjează ochiul cinefilului şi care uneori le eclipsează pe cele bune. Visăm cu toţii la un film perfect, însă In Time nici măcar nu se apropie de acest statut.
Will Salas, eroul revoluţionar al acelui îndepărtat viitor readuce libertatea în rândul semenilor săi. Nici nu pot considera prezentarea deznodământului drept spoiler, pentru că de la început finalul este mai mult decât previzibil. Însă Will Salas nu prea intră în tipologia eroului naţional şi această revoluţie stârneşte râsul tuturor specatorilor. Pur şi simplu revoluţia care pune capăt terorii celor bogaţi nu are un fundament clar. Da, libertatea, moartea celor asupriţi, dar să treci peste nişte bariere zonale nu înseamnă revoluţie. Unii or să zică că sunt superficial, că nu am acordat atenţie detaliilor, dar să fim serioşi, deznodământul chiar scârţâie mai ceva ca o saltea cu arcurile desprinse atunci când un copil de 10 de ani sare pe ea deşi părinţii îl tot ceartă. La fel face şi In Time, se zbălăngăne pe o saltea subţie, cu arcurile stricate şi mă mir că încă nu s-a rupt acel subţire strat ce-l ține departe de podea.
Filmul este slab si plictisitor.Actiunea este obositoare.