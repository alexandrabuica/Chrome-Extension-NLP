În Chronicle avem în atenţie trei mari personalităţi, deşi exprimarea este cu mult prea spectaculoasă. Andrew Detmer (Dane DeHaan) este cel batjocorit zilnic la şcoală, un copil cu multe probleme ce pornesc de la boala mamei sale şi se termină cu dependenţa de alcool a tatălui său. Matt Garetty (Alex Russell) este vărul lui Detmer, genul tipului care a citit 3 cărţi la viaţa sa, lucru care automat îi conferă titulatura de filosof contemporan neînţeles; dar cu toate astea Matt este unul dintre personajele pozitive ale acestui film. Al treilea erou al filmului este Steve Montgomery (Michael B. Jordan), o personalitate marcantă a unui liceu mediocru în care toţi trei sunt colegi. Steve este oarecum victima în toată această poveste, iar destinul său se sfârşeşte mai rapid decât ar trebui. De altfel sfârşitul său constituie adevăratul incipit al acţiunii propriu-zise, momentul care distruge în mare măsură o frăţie de sânge născută în urma evenimentelor din acea peşteră/groapă în care niciun om normal nu ar fi intrat.
Cu o descriere prea largă a contextului social pentru fiecare personaje în parte nu am făcut decât să evidenţiez fundaţia de la care porneşte întreaga poveste. Din momentul în care cei trei intră în acea groapă şi descoperă o creatură extraterestră (sau cel puţin aşa presupun, nu există informaţii ulterioare) vieţile lor se schimbă. Ei dobândesc puteri telechinetice şi nu durează mult până lucrurile o iau razna. Da, s-au distrat la început în diverse situaţii, au mai făcut şi câteva glume proaste, dar se pare că Andrew Detmer, puştiul dereglat psihic din cauza traumelor trăite zilnic, nu este chiar pregătit pentru astfel de puteri. Deznodământul filmului îl va urmări îndeaproape în timp ce îşi va vărsa furia asupra oamenilor nevinovaţi.
Chronicle este un film reuşit şi sincer să fiu nu mă aşteptam la ceva atât de spectaculos. Cu toate acestea, tehnica de filmare, întâlnită şi la o producţie relativ rudă cu Chronicle, Cloverfield, nu a făcut decât să mărească gradul de suspans al fiecărei scene şi să ne ofere o cu totul altă perspectivă asupra acţiunii. Sunt fan declarat al acestei minunate tehnici, cu toate că unele minţi nu sunt capabile să îi înţeleagă adevăratul potenţial. Ba că se mişcă prea mult camera, ba că nu le place calitatea înregistrării, toate acestea sunt argumente puerile aduse în discuţie de nişte amatori ai filmului care nu fac decât să sporească popularitatea tuturor producţiilor mediocre spre proaste care conţin un pic de nuditate şi acţiune fără limite. Chronicle este surpriza anului 2012 de până acum pentru mine şi sper ca peste luni de zile să pot rămâne la aceeaşi impresie.
