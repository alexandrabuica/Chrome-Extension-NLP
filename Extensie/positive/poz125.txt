Este un fapt deja arhicunoscut că regizorul britanic Christopher Nolan este un Steven Spielberg al deceniului. În ultimii zece ani, el a creat capodopere ale genului thriller, pornind de la “Memento”, care a schimbat pentru totdeauna percepţia noastră asupra structurii unui film, până la “Inception”, un film paradoxal, complex, genial. În 2005, el şi fratele său Jonathan au readus la viaţa o veche legendă DC Comics – Batman. De-a lungul deceniilor, mulţi regizori şi-au adus contribuţia vizuală la această poveste, însă niciunul dintre ei, nici măcar excentricul Tim Burton, nu a reuşit să ne ofere o lume reală, cu personaje vii, printre care să ne putem pierde.
În trilogia “The Dark Knight”, Batman a încetat să fie un supererou. A devenit un om, cu o poveste grea şi tristă, însă cu un ideal: acela de a-şi răzbuna părinţii şi a opri crima organizată. În “Batman Begins” îi vedem începuturile, în “The Dark Knight”, declinul, iar în ultima parte, eternitatea.
“The Dark Knight Rises” a fost un secret. Nimeni, în afară de cei direct implicaţi în producţie, nu a ştiut povestea, personajele sau deznodământul până în ziua lansării. A fost o premieră fulminantă, umbrită însă de atacul armat din Aurora, Colorado, în care 12 oameni au murit. Cu toate acestea, Christian Bale, păstrând intact spiritul Batman, i-a vizitat pe cei răniţi şi a lăsat flori pe mormintele celor ucişi, demonstrând că oricine poate fi un erou, “chiar şi printr-un gest mic, precum a pune o haină pe umerii unui băieţel şi a-i demonstra că lumea nu s-a sfârşit.”
TDKR continuă povestea, la 8 ani dupa nebunia Jokerului şi moartea lui Harvey Dent. Bruce Wayne (laureatul la Oscar, Christian Bale) şi-a abandonat masca, dupa ce a fost acuzat de crimele lui Two-Face, şi trăieşte ascuns, ferindu-se de lume, împreună cu Alfred Pennyworth (reputatul Michael Caine, care ar fi putut primi măcar o nominalizare), credinciosul său majordom şi bunul său prieten. Cu toate acestea, apariţia lui Bane (Tom Hardy), un luptător de o putere fizică uriaşă, şi atacul împotriva comisarului James Gordon (proaspătul nominalizat la Oscar, Gary Oldman) îl obligă să reia lupta împotriva răului. Cu arme noi oferite de Lucius Fox (Morgan Freeman), o inamică dublă sub o mască de pisică (Anne Hathaway) şi un aliat nou, John Blake (Joseph Gordon-Levitt), Batman îşi poate lua zborul din nou.
”The Dark Knight Rises” ne oferă un final grandios şi surprinzător. Muzica lui Hans Zimmer, excepţională ca întotdeauna, hrăneşte ritmul interior al filmului, iar efectele speciale impecabile ne reamintesc de ce îl adorăm pe Nolan. Filmul este real. La fel cum atacul armat a fost mult prea real, aşa este şi filmul. Îl trăieşti, îl simţi. Şi înţelegi că toţi purtăm o mască, toţi ne antrenăm zâmbetul în oglindă şi mişcările pe stradă. Toţi ne minţim şi ne distrugem pentru a ne apăra. Batman este cerşetorul, milionarul, luptătorul, artistul, criminalul, hoţul, salvatorul. Este lumea şi universul. Este omul şi legenda.
