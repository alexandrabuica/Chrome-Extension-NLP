Primele cinci minute ale filmului par a fi videoclipul cântecului Sweet Dreams (Are Made of This), interpretat de Emily Browning, actrița din rolul principal. Muzica și imaginile se potrivesc de minune în această scurtă introducere în care spectatorilor le este dezvăluită povestea tragică a unei tinere fete care își ucide sora într-un moment de furie îndreptat către diabolicul tată vitreg, care urmărește să rămână cu întreaga avere a răposatei soție. Fata este închisă într-un sanatoriu, iar tatăl aranjează o înțelegere cu administratorul locului pentru ca fiica sa vitregă să fie lobotomizată cât mai repede cu putință, astfel încât averea să îi intre în posesie cât mai rapid cu putință. Din acest moment, tânăra concepe un univers alternativ, în propria sa minte, sanatoriul devenind un club de noapte, iar ea principala atracție. Alături de celelalte fete, Babydoll trebuie sa ducă un plan de evadare la bun sfârșit, iar singurul moment în care nimeni nu este atent este acela în care ea dansează. Dansul este poarta către al treilea plan al poveștii, în care fetele par a fi eroine ale unui joc video sângeros, iar fiecare misiune din planul doi își găsește alegoria aici, printr-o reprezentare dinamică și ultraviolentă.
Personal, mi se pare incredibilă maniera lui Zack Snyder de a spune o poveste clasică despre o evadare, trecând de la imaginile sumbre a la Hitchcock la exuberanta unui musical de Rob Marshall, pentru ca în final să ne prezinte un film de categorie B. Practic, fiecare dans din planul doi este o alegorie pentru câte un capitol din viață pe care eroina îl povestește doctoriței, interpretată de Carla Gugino. Iar dansul este, la rândul său, înlocuit de câte o scenă dinamică de luptă, în cel de-al treilea plan. În ceea ce privește interpretările, se remarcă Emily Browning, într-un rol asemănător cu cel avut în Lemony Snicket. Diferența este că de această dată actrița australiancă ne arată că a devenit femeie și nu se teme de partiturile ceva mai provocatoare. Frumusețea ei naturală, îmbogățită de machiajul perfect, o transformă în piesa de rezistență a unui film în care estetica învinge conținutul. M-am bucurat să o văd pe Vanessa Hudgens în primul rol care iese din tiparele Disney Channel și cred că aceasta este direcția pe care ar trebui să o urmeze, deoarece are potențialul de a deveni o actriță de luat în serios și nu doar un idol pentru fanele High School Musical.
Pentru a recomanda acest film ar trebui să vă cunosc pe fiecare în parte, dar este imposibil. Cert este că dacă ai sub douăzeci și cinci de ani și ai văzut filmele lui Tarantino de mai multe ori decât ar fi sănătos din dorința de a descoperi toate referințele, Sucker Punch ți se potrivește.
Filmul este bun si interesant.