Denzel Washington este un nume ce nu necesită o prezentare, simpla sa filmografie fiind de ajuns pentru a-i caracteriza în mare măsură cariera. Deja Vu este considerat de unii un titlu de referinţă pentru Denzel, un film care îi pune în valoare toate calităţile actoriceşti şi care demonstrează totodată că un scenariu bine construit este de ajuns pentru a reda oricărei povesti un grad ridicat de originalitate şi, mai ales suspans. Tony Scott, care a mai colaborat cu Washington la The Taking of Pelham 1 2 3, este regizorul Deja Vu, un thriller ce-i mai aduce în centrul atenţiei şi pe Val Kilmer, Paula Patton, Adam Goldberg sau James Caviezel.
Acţiunea dezvoltă un fir epic concentrat în jurul lui Doug Carlin (Denzel Washington), un agent ATF ce-şi face apariţia după un atentat terorist asupra unui vas de călători. Fin observator, de un profesionalism ieşit din comun, Carlin câştigă admiraţia celor din echipa de investigare şi primeşte astfel propunerea a ajuta la rezolvarea cazului printr-o metodă încă experimentală, necunoscută publicului larg. Ceea ce la început se susţinea că este o reconstituire digitală a trecutului din urmă cu 4 zile, se dovedeşte a fi mai târziu o punte cu trecutul propriu-zis, aparent un univers în care cursul evenimentelor mai poate fi schimbat.
Trebuie să recunosc că Deja Vu are mici influenţe science-fiction, însă acestea nu interferează foarte mult cu restul poveştii. Tot acest aspect legat de călătoria în timp este integrat foarte bine în film şi oarecum te face să crezi cu adevărat că serviciile secrete au descoperit un mod de a vedea trecutul ‘live’, aşa cum este prezentat în producţie. Denzel Washington are un rol de excepţie, personajul său fiind un agent guvernamental mai mult decât dedicat muncii sale. Este, pe scurt, un om corect şi care pune suflet în cazurile sale, în special în cel în care sute de oameni şi-au pierdut viaţa. Intuiţia îl conduce încă de la început pe urmele lui Claire Kuchever (Paula Patton), o aparentă victimă a atentatului, dar după cum se dovedeşte la autopsie, moartă cu minute bune înainte că bomba să explodeze.
Am apreciat la Deja Vu structura generală a filmului. Toată acţiunea are loc într-un ‘trecut prezent’ şi oarecum ştii ce se va întâmpla în continuare. Cu toate acestea Tony Scott reuşeşte să păstreze un grad de suspans ridicat pe parcursul întregii poveşti. Deşi trebuie să recunosc că am mai vizionat şi alte filme cu tematică asemănătoarea, deznodământul din Deja Vu este unul relativ optimist, remarcându-se aici sacrificiul pentru un bine mai mare. Singurul lucru care mi-a displăcut la filmul lui Scott a fost faptul că lungimea întregii poveşti a fost una destul de lungă; ar mai fi mers tăiate câteva scene, eventual scurtate, căci în modul în care s-a procedat simţi nevoia la un moment dat de a lua o mică pauză de la vizionare.
Filmul este interesant, deosebit, impresionant și spectaculos.