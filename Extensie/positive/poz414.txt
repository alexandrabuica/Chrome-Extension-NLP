Îmi plac filmele care mă surprind iar acesta este unul dintre ele. Chiar dacă este pe alocuri previzibil, filmul reușește să îți capteze atenția încă de la primele secunde și să o țină așa până la final.
Ne-am obișnuit în ultimii ani cu thriller-action-urile europene nordice reușite (vezi saga suedeză Millenium) iar acest film nu coboară deloc ștacheta. Cu un buget sensibil mai mic decât cele de la Hollywood, Vânătorii de capete (Hodejegerne – titlul original în norvegiană / Headhunters – în engleză) reușește să surprindă plăcut printr-un scenariu cu multe întorsături de situație, printr-un casting inspirat și prin interpretarea ireproșabilă.
Aksel Hennie este Roger Brown, personajul principal în jurul căruia se desfășoară toată acțiunea, un headhunter de succes din Norvegia care își completează veniturile prin furturi de opere de artă.
Nikolaj Coster-Waldau este Clas Greve un manager de top cu background în activitățile armatei americane care pare candidatul perfect pentru postul liber pentru care Roger Brown tocmai recrutează.
Triunghiul amoros este completat de Synnøve Macody Lund în rolul Dianei Brown, soția lui Roger și proaspătă amantă a noului venit în oraș Clas Greve.
De aici începe o poveste intensă plină de acțiune, trădare, iubire, urmăriri, cascadorii, suspans, răsturnări de situație, scene comice (uneori chiar și în momentele cele mai intense și sângeroase), adică toate ingredientele pentru a constitui un film de care să nu te dezlipești până la final și despre care știi că vei vorbi mult timp după ce-l vei fi văzut.
Filmul este bun, placut si impresionant.