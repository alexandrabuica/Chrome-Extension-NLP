Vă spun sincer, când am văzut pentru prima dată promoul pentru Olympus Has Fallen – filmul de acţiune ce are premiera în cinematografele noastre în acest weekend – bănuiam că va fi un film plin de clişee americăneşti şi cadre de un patriotism exagerat. S-a dovedit a nu fi chiar aşa, iar dacă în general filmele ce implică serviciile secrete americane sunt întotdeauna pline de clişee – la fel cum toate filmele româneşti noi sunt pline de cadre dramatice – Olympus Has Fallen are şi el părţile lui previzibile.
Ca să nu mai spun că atunci când am văzut cum l-a tradus distribuitorul din România am chicotit în sinea mea gândindu-mă la la cât de mult dezvăluie din complotul filmului titlul Cod Roşu La Casa Albă. Cel puţin titlul original – Olympus Has Fallen – are subtilităţile lui.  În pofida tuturor acestor elemente negative şi repetitive, filmul se ţine destul de bine, pornind de la un scenariu scris de Creighton Rothenberger şi Katrin Benedikt, care respectă bine mai toate regulile de construcţie ale unei producţii de acţiune ce se desfăşoară într-un singur loc: Casa Albă.  Iar dacă filmul nu ar fi fost regizat de un tip ce se pricepe la acţiune – Antoine Fuqua – un profesionist capabil să povestească totul într-un ritm alert şi să filmeze spectaculos, filmul ar fi fost doar o altă producţie ce trecea neobservată.  Din fericire pentru noi, un thriller în care rolul principal este deţinut de Gerard Butler – un actor ce ne este în special nouă românilor simpatic – şi în care rolul preşedintelui este jucat de Aaron Eckhart devine din start o producţie ce te ademeneşte în sala de cinema.  Ca să nu mai spun că distribuirea lui Morgan Freeman în rolul „preşedintelui provizoriu” şi a lui Angela Basset în rolul şefului securităţii este un mare plus pentru film. Olympus Has Fallen începe destul de greoi, încercând să facă o legătură între spectator şi agentul Mike Banning, căzut în dizgraţie după ce, cu un an şi jumătate în urmă, îl salvase pe Preşedinte dintr-un accident de circulaţie, cu preţul vieţii Primei Doamne. În timp ce Mike se mai ”învârte” prin jurul Casei Albe – el primind o slujbă într-un birou de la serviciile de securitate ale instituţiei – o vizită oficială a prim ministrului din Coreea De Sud se transformă brusc într-o situaţie neprevăzută, atunci când Casa Albă este atacată din aer şi preşedintele este forţat să se retragă în buncărul clădirii.
Cum era şi firesc, nu putem avea cine ştie ce pretenţii inteligente de la scenariul filmului, fiind vorba aici de un film de acţiune, nu unul de conţinut.  Aşa că nu veţi fi dezamăgiţi dacă vreţi o distracţie de weekend fără fasoane, cu multă acţiune şi suspans, dar in special cadre pline de gloanţe, sânge şi o Casă Albă făcută ferfeniţă.