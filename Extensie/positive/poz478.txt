Aşteptările mi-au fost confirmate şi singurul aspect pe care îl apreciez din întreaga experienţă The Expendables este legat de acţiunea specifică genului, ce include o distribuţie formată din nume mari ale industriei şi care devine un oarecare omagiu la adresa actorilor în mare parte trecuţi de prima tinereţe. În regia lui Sylvester Stallone, un om trecut prin multe producţii ce implică violență şi sânge fără măsură, The Expendables a fost un spectacol vizual, marcat de explozii uriaşe, execuţii cu sânge rece, dar în acelaşi timp a fost un model educativ pentru tinerii de 12 ani care oricum l-au văzut deşi nu le este recomandat acest lucru. Lăsând ironia la o parte, filmul excelează la capitolul brutalitate şi nu cred că am mai văzut în ultima perioadă o astfel de perspectivă asupra luptei corp la corp. Sylvester chiar nu s-a sfiit să şocheze în numeroase scene şi deşi efectele speciale în unele momente nu sunt chiar cele mai reuşite, tot rămâi cu o expresie a feţei demnă de un accident văzut live din perspectiva unui martor aflat la 10 metri distanță.
Povestea îi urmăreşte pe The Expendables, o echipă de mercenari care acceptă orice misiune atâta timp cât este realizabilă şi mai ales, profitabilă. Formată din Barney Ross (Sylvester Stallone), Lee Christmas (Jason Statham), Ying Yang (Jet Li), Gunner Jensen (Dolph Lundgren), Toll Road (Randy Couture) şi Hale Caesar (Terry Crews), echipa primeşte o misiune din partea CIA: aceea de a distruge armata unui general corupt pe o insulă uitată de civilizaţie.
De obicei nu mă complic şi trec cu vederea distribuţia unui astfel de film, însă în cazul The Expendables nu puteam face acest lucru. Numele implicate în producţie sunt unele ce-mi amintesc de copilăria petrecută în faţa televizorului şi chiar dacă ar mai fi putut include şi alţi actori de ‘marcă’ din domeniu, Sylvester Stallone se pare că nu a reuşit să-i convingă pe toţi să apară în mega-producția sa. Chiar şi Bruce Willis şi Arnold Schwarzenegger apar pentru câteva minute, însă mai mult ca sigur fanii ar fi vrut să-i vadă pe cei doi alături de echipa plină de stereoizi în acţiunea propriu-zisă. Eric Roberts este personajul negativ al filmului şi oricât aş fi încercat să mi-l imaginez în vremurile lui bune, nu am reuşit. A avut o interpretare specifică, vârsta începe să-şi zică cuvântul şi nu prea i se mai potriveşte genul acesta de film. Nu cred că-l bântuie un talent actoricesc strălucit, dar The Expendables îl pune într-o lumină proastă şi din care nu va reuşi să iasă prea curând în cazul în care va dori să prindă un rol onorabil.
Per ansamblu The Expendables este un film de acţiune de nota 10, însă nu pot aprecia numai violența şi sângele, astfel încât nu poate depăşi sub nicio formă nota 7.5. Dialogul lasă de dorit şi este previzibil, presărat cu un umor mai ciudat, în stil Stallone, şi nu s-a pus accent pe dezvoltarea unor caractere care aveau potenţial. Personajul lui Jet Li este relativ ciudat şi chiar mi-aş fi dorit să văd un Jason Statham mai concentrat şi care nu suferă din cauza iubirii.
Filmul este impresionant si deosebit. Actiunea este formidabila.