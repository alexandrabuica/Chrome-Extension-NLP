Titlul filmului este fraza care ar trebui să fie spusă, dar nu e niciodată spusă între cei doi părinţi ai lui Kevin. Dar profunzimea capătă o nouă latură dacă vom lua în considerare schimbul de replici între Eva Khatchadourian şi fiul ei, Kevin, în care ea îl întrebă.   De ce nu m-ai ucis? Pentru că nu se cuvine să-ţi omori publicul.
Acest schimb de replici apare în scenariu, dar nu şi în film. Dar dacă o luăm în considerare ca făcând parte din intenţia scenariştilor, oferă mai clar o perspectivă asupra societăţii contemporane obsedate de violenţă: cineva trebuie să mai şi rămână întreg ca să se uite la ştirile de la ora 5. Întreg… la minte? Cui îi pasă? Nimeni nu se întreabă nimic şi nu îşi manifestă semne reale de îngrijorare până când nu ajungi la ştiri.
Ce mi-a plăcut cel mai mult din acest film a fost imaginea. Culorile, luminile, unghiurile şi întregul stil vizual acoperă cel puţin un punct din orice sistem de evaluare critică a filmului. Directorul de imagine (cinematography/photography) este irlandezul Seamus McGarvey, multi-premiat pentru Atonement / Izbăvire (2007) şi autorul imaginii pentru multe filme apreciate: High Fidelity (2000), Enigma (2001), The Avengers (2012), Anna Karenina (2012) – portofoliul său include 50 de titluri, din 1990 până în prezent.
Calitatea vizuală a filmului este impresionantă şi are un rol aş spune, aproape în contrast cu scenografia: în timp ce scenografia este aseptică şi uneori creează o senzaţie claustrofobă, imaginea e vie şi relevantă. În timp ce americanii au spus „pas” la Oscar, britanicii doar l-au nominalizat, în timp ce irlandezii chiar l-au premiat pe Seamus McGarvey. Fiţi cu ochii pe el, în curând e foarte posibil să câştige un Oscar pentru cea mai bună imagine.
Rolul Tildei Swinton este într-adevăr memorabil, iar cele 6 premii de interpretare îşi spun cuvântul (iarăşi: americanii au spus „pas” la Oscar, britanicii doar au nominalizat-o, dar a câştigat premiul Academiei Europene de Film pentru cea mai bună interpretare principală feminină). Dar nu sunt de acord că a fost între cele mai bune 5 interpretări feminine din 2011. Portretul pe care îl face Evei este unul complex, multivalent şi uman. În cele din urmă, este inconvenabil să te pui în papucii ei, mai ales dacă socoteşti că ea este principalul vinovat pentru ce se întâmplă în film.
Un film american ce merita vazut.