Imi aduc aminte ca filmul a fost lansat cu mare ceremonie, ca trailerul si postere speciale pentru fiecare personaj au fost lansate la timpul lor, incat ne asteptam sa fie ceva mai amuzant decat ceea ce a iesit. Sau cel putin starurile adunate cu toptanul ne duceau spre aceasta concluzie. Iar subiectul era promitator: cum este viata de dinainte de nastere, atat de partea feminina (cu chinurile inerente, cu pofta de mancare, cu stresul sigur sau cu accesele de furie la adresa consortilor), cat si de partea masculina (preocupata mai ales de asigurarea ultimelor zile de liniste, ultimelor luni in care se poate chefui in voie, de fapt chiar ultimele zile de libertate adevarata, daca se mai poate numi asa dupa ziua nuntii)? Sau macar asteptam ceva ca “The Five-Year Engagement”. Cum va spuneam, nimic din toate acestea, premise cel putin promitatoare, nu si-au atins scopul, rezultand un film pe care, va spun de acum, e bine sa il evitati.
Numai privind distributia de mai sus, si asteptarile erau altele. Insa parca fiecare dintre actori dezamageste prin ceva sau nu se integreaza in ansamblul acestui film. Cameron Diaz este vedeta de televiziune care decide sa aiba un copil cu persoana nepotrivita. Jennifer Lopez are aceleasi dorinte, dar este infranata de problemele medicale, din cauza carora nu poate avea copii. Relatia ei cu partenerul pare cea mai puternica din film, chiar daca el are multe temeri din cauza deciziei pe care au luat-o in comun: sa adopte un copil din Africa. Anna Kendrick (o actrita extrem de simpatica, una din simpatiile mele de altfel) o pateste fara vina: se reintalneste cu un iubit din tinerete, se cearta si se impaca, pentru a ramane insarcinata cateva ore mai tarziu. Greu de pastrat un copil un astfel de conditii, mai cu seama la varsta ei, o decizie care o poate urmari toata viata.
Elizabeth Banks o pateste si ea: un sot amuzant, o casnicie ce merge (sau nu?) si o sarcina pe care si-o dorea. Deci, care e elementul negativ in toata aceasta formula? Sarcina. Nu suporta sarcina, are tot felul de dureri, are crize in mijlocul unor conferinte despre beneficiile aparitiei copiilor pe lume, plange si nu suporta pe nimeni, ba chiar are si o ”soacra” vitrega de aceeasi varsta, care este insarcinata la randul ei si care se simte extraordinar de bine. Pai nu ai vrea sa renunti, chiar daca e prea tarziu? Si exemplele celorlalte personaje pot continua, fiecare avand ca subiect comun sarcina sau copiii, inclusiv acei barbati care se plimba prin parc, in grup, cu carucioarele la atac, dezamagiti ca ”viata lor s-a sfarsit”, constienti ca viitorul nu se va schimba, vor fi mereu obligati sa schimbe Pampersi.
Poate ca ultimele doua paragrafe v-au starnit interesul pentru film. Asta pentru ca, luate separat, povestile personajelor pot fi premisa unei comedii care depaseste nota de trecere. Din pacate, nu asa se intampla si in acest film, in care povestile se intrepatrund pana la momentul in care nu ma intelegem ce cautam in aceasta amestecatura de personaje diferite, de evenimente alarmante si naucitoare care pot distruge momentul nasterii sau, dimpotriva, il poate infrumuseta excesiv. Si incercam sa scapam, asa am incercat si eu cateva zile, pana am reusit sa il dau gata. Nu recomand, schimbati programul pe Discovery si urmariti o emisiune despre minunile vietii.