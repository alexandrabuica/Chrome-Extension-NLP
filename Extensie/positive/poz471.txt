Ben Affleck este un actor destul de bun, însă cu toate acestea nu sunt capabil să numesc mai mult de două filme în care a jucat. Poate de vină sunt şi unele producţii mediocre în care ori a avut roluri secundare ori pur şi simplu nu a comunicat cu „daimonul” său actoricesc. The Town este al doilea lung-metraj regizat de Ben Affleck şi se pare că această latură îl atrage destul de mult pe eroul nostru. Au mai fost întâlnite tentative în care actorii s-au dat în spectacol punându-şi în scenă propriile viziuni asupra creării cinematografiei cu tot ceea ce reprezintă, dar puţini au reuşit să ducă la sfârşit toată această muncă. Affleck combină oarecum cele două aspecte în The Town, o dramă cu accente de acţiune ce oferă spectatorului din sala de cinema o senzaţie uneori pe cât de plăcută, pe atât de ştearsă.
Acţiunea ne prezintă restrânsa comunitate Charlestown, un cartier din oraşul american Boston renumit pentru clanurile sale cu tradiţie în jefuirea băncilor şi a maşinilor blindate. În această lume ignorată de poliţie, în care există propriile legi nescrise, Doug MacRay (Ben Affleck) conduce o echipă de profesionişti ce are drept scop menţinerea tradiţiei. Alături de James Coughlin (Jeremy Renner), cei trei bărbaţi jefuiesc în miez de zi o bancă din Boston. Planurile nu merg atât de bine şi cei patru se văd obligaţi a o lua ostatică pe Claire (Rebecca Hall), managerul băncii respective. În cele din urmă hoţii scapă de pericol şi o eliberează pe femeie.
The Town pare în esenţă o poveste banală, oarecum inspirată şi din alte producţii asemănătoare şi dacă e să analizăm acest aspect la modul cel mai obiectiv posibil, filmul lui Ben Affleck reprezintă un conglomerat de stereotipii specifice genului: o echipă de hoţi formată din profesionişti cu antecendente legale, mafia locală care face legea în detrimentul poliţiei, tipica victimă care cade în cursa hoţilor şi clasica organizaţie FBI, formată din agenţi pe cât de bine pregătiţi, pe atât de naivi în fața măiestriei răufăcătorilor. Însă nu am de gând să critic lipsa relativă de originalitate a scenariului, întrucât The Town prezintă cu mult mai multe elemente pozitive şi demne de lăudat.
În primul rând îl avem pe Ben Affleck, în rolul lui Doug, un fost traficant de droguri cu o copilărie marcată de plecarea mamei sale încă de mic. Întreaga lui poveste ar putea constitui un film separate şi este clară intenţia regizorului de a pune accent pe viaţa acestui personaj bun în esenţă, dar practic născut unde în locul greșit. De altfel, incertitudinea faptului dacă femeia, în timp ce a fost ţinută ostatică, a văzut fața vreunuia dintre bărbaţi este cea care îl împinge în mod indirect pe Doug să intre în contact cu Claire. Ciudată este oarecum relaţia ce se va dezvolta între cei doi, între un veritabil infractor, deşi termenul este unul dur raportat la modul în care este conturat Doug, şi o femeie cu câteva clase sociale mai sus decât bărbatul care în fond era doar cel care o urmărea. Această implicare a sentimentului iubirii este puţin exagerată, dar per ansamblu devine un factor esențial în conturarea deznodământului.
În al doilea rând avem evoluţiile bune ale actorilor implicați în acest proiect. Nu ţin să comentez pentru fiecare nume în parte, singurul care se desprinde pozitiv fiind Jeremy Renner, vedeta din filmul câştigător al premiului Oscar, The Hurt Locker. Are o evoluţie foarte bună şi în The Town, oarecum tipologia psihopatului cu principii morale puternice. Este o contopire ciudată de termeni, dar legătura sa puternică cu Doug este cea care determină în final un sacrificiu total şi cea care duce şi la un deznodământ oarecum trist privit din perspectiva personajelor.
Şi în al treilea rând trebuie apreciat aspectul de acţiune al filmului, implicit scenele de urmăriri bine puse la punct, fără exagerări şi încălcări ale legilor fizicii aşa cum ne-am obişnuit până acum. Nu se poate vorbi de un echilibru între aspectul dinamic al producţiei şi cel de dramă, existând fără îndoială unele momente care oferă puţină ‘mișcare’ poveştii, dar şi altele în care povestea parcă se opreşte şi nu evoluează aşa cum este normal.
În concluzie, The Town este un film bun, iar măsura în care îl veţi aprecia depinde şi de starea de spirit în care vă veţi afla în momentul vizionării. Mi-a plăcut întreaga poveste şi modul în care s-a contopit în jurul personajului central Doug MacRay, dar trebuie să recunosc că se putea munci mai mult şi la dezvoltarea altor personaje cu potenţial ridicat.
Filmul este deosebit, interesant si excelent.