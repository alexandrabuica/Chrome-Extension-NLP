Am fost mult timp fanul comicilor britanici, chiar daca exista o diferenta destul de mare intre ei, si vorbesc aici in primul rand de Benny Hill si Mr. Bean. Despre ultimul, interpretat cu mare talent de Rowan Atkinson, am si acum multe cuvinte de bine, iar scenetele lui de acum cateva decenii ma fac si acum sa rad, sa zambesc, sa fiu impresionat de puterea lui de sugerare a situatiilor dificile prin care trece. Dar, parca totul are o limita, iar faptul ca a devenit (iata!) un adult la varsta a doua, cu parul grizonat, ma face sa ma gandesc ca si personalitatea lui trebuie (sau trebuia) sa sufere o transformare in bine si ca “prostiile” pe care le facea odata nu se mai potrivesc varstei. Cum il vedem insa in “Johnny English Reborn”?
Facut in genul filmelor cu James Bond (nu imi aduc aminte daca am vazut prima parte, “Johnny English”, probabil ca nu), “Johnny English Reborn” urmeaza indeaproape scenariul agentului 007: o misiune imposibila a celebrei agentii de spionaj britanice, MI7 :D, care ne poarta pe aproape toate continentele, o incercare de asasinat a premierului chinez, dar care se poate realiza numai daca trei chei, aflate asupra a trei persoane diferite, sunt unite, transformandu-se intr-un drog letal, care da posibilitatea controlului total asupra fiintei umane careia ii este administrat, etc. Eroul caruia ii este incredintata misiunea de a salva pe marele demnitar este chiar Johnny English, spionul celebru, care se retrasese in Tibet, dupa esecul ultimei sale misiuni din Mozambic, din urma cu 5 ani.
De ce o asemenea alegere? Pentru a se incerca o noua comedie cu fostul Mr. Bean, actualul Johhny English si o noua lovitura comerciala. Din pacate, consider ca esecul este destul de usturator. El nu mai ofera aceleasi satisfactii spectatorului, intrucat pare penibil ca un barbat aflat la o asemenea varsta si cu o asemenea experienta in spionaj sa fie atat de “prost”. Sunt si momente amunzante, e adevarat, cum ar fi cele de la inceput din Tibet, sunt si momente tandre cu frumoasa sa partenera, dar sunt putine pentru ceea ce se doreste o comedie. Poate ar fi momentul ca Rowan Atkinson sa se pensioneze sau sa se reorienteze.