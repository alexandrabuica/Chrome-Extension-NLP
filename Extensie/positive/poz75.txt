Cunoşteam câteva aspecte legate de film, cum ar fi că este vag biografic şi se bazează pe viaţa lui T. E. Lawrence[1], supranumit Lawrence al Arabiei. Nimic nu mă pregătise însă pentru plăcuta revedere cu un număr impresionant de actori de marcă şi cu un regizor a cărui viziune am apreciat-o enorm. Pe lângă personajul principal, controversatul maior Lawrence (trebuie să remarc că O´Toole seamănă binişor cu „adevăratul” Lawrence!), în film mai apar Alec Guiness (Emirul Faisal) – spre bucuria fanilor Star Wars!, Omar Sharif (Şeriful Ali) – o versiune foarte tânără a sa, cel puţin pentru mine – şi Anthony Quinn (Auda Abu Tayi).
Considerat unul dintre cele mai influente filme din istorie, Lawrence al Arabiei impresionează şi prin coloana sonoră. Mă număr acum printre norocoşii care au avut ocazia să se bucure de capodopera lui Maurice Jarre şi nu pot decât să încuviinţez aclamaţiile anterioare. Tot impresionantă este şi cinematografia Super Panavision 70, creaţia lui Freddie Young. Prima jumătate de oră a filmului a fost punctată de exclamaţiile mele: „Uite cât de frumoasă este imaginea!” – „O calitate extraordinară!” – şi tot aşa.