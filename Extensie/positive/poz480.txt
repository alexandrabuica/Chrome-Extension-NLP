Astfel vei consta că există numeroase interpretări ale firului epic, chiar dacă în aparenţă deznodământul nu stabileşte decât 2 posibile modalităţi. Însă scenariul este atât de complex încât şi cel mai mic detaliu poate bulversa întreaga acţiune şi te poate determina să ajungi la capătul unui drum pe care îl credeai cel corect. Inception este o capodoperă a zilelor noastre, o operă de artă ce depăşeşte cu mult viziunea omului normal despre lume şi despre ceea ce se întâmplă în vise. Practic, tematica aleasă a făcut posibilă această succesiune de idei care te bulversează încă din primele minute, o desfăşurare a acţiunii într-un ritm alert, dinamic, cum de foarte mult timp nu s-a mai văzut pe marile ecrane. Christopher Nolan s-a întrecut pe sine dând naştere unui film cu mult prea complex pentru a fi disecat la o primă vizionare și, după cum afirmăm anterior, maniera în care se îmbină scenele te lasă pur şi simplu dezorientat,  ajungând la un moment dat să pierzi şirul evenimentelor.
Leonardo DiCaprio este formula succesului garantat, un actor care în ultimii ani a jucat numai în filme mai mult decât senzaţionale. Spre deosebire de Shutter Island, care oarecum dezvoltă un acelaşi tip de mister, DiCaprio oferă o reprezentaţie de nota 10 în Inception şi îmi vine cu greu să cred că cineva îi consideră interpretarea mediocră sau chiar lipsită de esenţă. Este unul dintre cele mai bune roluri ale sale, iar modul în care evoluează pe parcusul întregii producţii mă face să cred că s-a dedicat întru totul acestui film. Un alt nume care s-a remarcat în multitudinea interpretărilor de clasă a fost Joseph Gordon-Levitt, cel care dă viaţa partenerului lui Cobb, un profesionist în tot ceea ce face, un personaj serios, dur, ingenios care mă face să-mi schimb complet părerea despre Levitt. Fără îndoială acest tânăr actor străluceşte în Inception şi deşi eram obişnuit cu roluri mai ‘ușoare’ din partea sa, iată că poate face faţă cu succes şi cerinţelor exigente venite din partea lui Christopher Nolan.
Marion Cotillard este în Inception o simplă ‘proiecție’ a soţiei lui Cobb, însă sunt de ajuns şi aceste apariţii episodice pentru a ne convinge despre talentul actriţei franceze. Nu mă aşteptam din partea ei la o interpretare demnă de premiile Oscar, aşa cum nici nu speram să văd vreo evoluţie ştearsă, rolul ei confirmându-mi aşteptările. Deşi este un personaju episodic, Mal joacă un rol foarte important în evoluţia acţiunii şi se va dovedi spre final esenţială pentru întreaga misiune. Însă un rol şi mai important îl va juca în viitoarele interpretări ale filmului şi mai ales în scena sinuciderii sale. Este inevitabil să nu te gândeşti la căsnicia celor doi şi dacă decizia şocantă a femeii a fost bazată pe fapte reale sau pe o nebunie de moment, caz în care întregul fir al evenimentelor capăta un cu totul alt sens.
Nu pot măcar să nu precizez şi restul distribuţiei de excepţie din Inception, formată din Ellen Page, pe care am putut să o admirăm în drama Juno,  Tom Hardy,  Cillian Murphy, cel care l-a interpretat pe fiul omul de afaceri şi care a mai jucat la începutul carierei şi în horror-ul britanic 28 Days Later sau Sir Michael Caine, un veteran cu o experienţă de neegalat care chiar şi prin apariţiile sale foarte scurte oferă filmului o parte din magia sa. Inception străluceşte la toate capitolele, de la efectele speciale realizate de o echipă de profesionişti pe baza unor idei mai mult sau mai puţin originale, până la interpretările foarte bune venite din partea unor actori extraordinari.
Filmul este excelent, miraculos si deosebit.