e of the Planet of the Apes reprezintă poate unul dintre cele mai bune filme ale verii, o producţie care dezvoltă o poveste aparent îngropată în amintirile multor cinefili care au urmărit întreaga serie Planet of the Apes. Adusă la lumina zilei şi prelucrată cu ajutorul tehnologiei computerizate de ultimă generaţie, povestea maimuţelor inteligente ce se răzvrătesc capătă din nou contur în filmul lui Rupert Wyatt, neavând neapărat calitatea unui remake după Conquest of the Planet of the Apes, ci mai degrabă constituind un reboot al seriei, un început puţin modificat ce oferă acum o cu totul altă cursivitate acţiunii. Nu mă aşteptam la un film atât de reuşit, trailerul fiind un simplu teaser ce prezintă o fracţiune din spectaculozitatea firului epic. De altfel, acţiunea este structurată pe mai multe planuri, având în debutul poveştii şi o componentă emoţională, imposibil de neasimilat atunci când vizionezi scenele foarte bine finisate. Planul dezvoltării personajului central, Caesar, este unul special şi constituie punctul forte al întregii acţiuni; de la mica primată capabilă de gesturi asemănătoare omului şi o inteligenţă ieşită din comun, Caesar devine un lider al semenilor săi în tentativa de a evada din captivitate. Rise of the Planet of the Apes este un film extravagant în comparaţie cu predecesorul său, dar ar fi fost o risipă de energie şi de timp ca producătorii să nu fi apelat din plin la tehnologia contemporană care în 1972 era doar un vis pentru întreaga lume. 
Primul plan al poveştii este unul emoţionant şi dezvoltă relaţia dintre Will şi tatăl său, pe de o parte, şi Caesar, pe de altă parte. Crescut ca un membru al familiei, Caesar se ataşează de noua sa familie, iar în timp dă dovadă de o inteligenţă ieşită din comun. Ipoteza lui Will, conform căreia drogul experimental i-ar fi fost trasnsmis lui Caesar de către mama sa este confirmată zilnic de către primata în creştere. Drogul miraculos încetează să-şi mai facă efectul, iar boala tatălui său recidivează. La această dramă personală se adăugă şi confiscarea lui Caesar, închis alături de alte primate într-un centru special. Aici el va descoperi că revolta este singura şansă de a fi liber alături de semenii săi, moment în care acţiunea păşeşte în al doilea plan. Evadarea propriu-zisă, precum şi luptele premergătoare de a-şi organiza mica armată, arată că Caesar este demn de numele său. Ultima jumătate de oră din film reprezintă înainte de toate o mixtură emoţională între revolta lui Caesar şi încercarea lui Will de a-l opri. Finalul este în acest sens edificator şi în acelaşi timp reprezintă o deschidere către o continuare a poveştii. Este şi un final fericit pentru ambele personaje centrale, Will şi Caesar, puşi pe picior de egalitate şi pornind fiecare pe drumuri diferite.
Conquest of the Planet of the Apes nu s-a bucurat de aceleași efecte speciale spectaculoase, însă mesajul filmului a fost unul mult mai puternic. Omul trebuie înlăturat cu orice preţ şi Caesar da dovadă de sânge rece în timp ce conduce mica armată spre distrugerea totală a „celui puternic”. Scenele finale sunt destul de violente şi ne arată un alt fel de Caesar decât cel din Rise of the Planet of the Apes. Însă şi poveştile diferă destul de mult; Caesar este în filmul din 2011 rezultatul experimentelor genetice, în timp ce în Conquest of the Planet of the Apes, el este un descendent al cimpanzeilor veniţi din viitor, capabili să vorbească şi să aibă gândire proprie. Comun ambelor filme este drama lui Caesar: despărţirea de Will Rodman, respectiv moartea lui Armando, ambii părinţi adoptivi ce fac tot ce le stă în putere să-şi apere „fiii”. Aceste drame stârnesc în ambii Caesar o ură de nestăpânit, o dorinţă de revoltă împotriva omului. Caesar din Rise of the Planet of the Apes este mai moderat în ceea ce priveşte uciderea oamenilor, însă Caesar din 1972 nu se dovedeşte atât de binevoitor cu cei care îi stau în cale. Însă rezultatul ambelor povesti este acelaşi: maimuţele câştigă o bătălie şi balanţa puterii urmează să se schimbe; Caesar-ii devin figuri emblematice pentru semenii lor. 