Imi asum de la inceput injuraturile pe care le voi primi pentru imensa subiectivitate cu care voi scrie recenzia si cu care am acordat o nota atat de mica. O femeie sa scrie recenzie la un film despre si cu masini nu-i lucru usor. Mi-a fost dat sa simt, in premiera, faptul ca thriller-ele vazute in ultima vreme au fost net superioare acestei orori din punct de vedere suspans si capacitate de a ma tine macar atenta, nu interesata. Din pacate, m-am batait nevricos pe scaun pana la final, dobandind o stare anxioasa crescanda in intensitate, cu cote inalte resimtite in timpul urmaririlor cu masini. Desi fan Need for Speed, am clacat din primele cinci minute si mi-as fi dorit sa am un buton magic cu care sa derulez filmul astfel incat sa-mi scurtez suferinta. Nu l-am avut, spre satisfactia celor care “imi ureaza de bine”.
Unul dintre motivele pentru care m-am enervat este Vin Diesel. Vin Diesel, cel cu nume de motor, predestinat pentru acest film, este in prezent cam ce a reprezentat in trecut Steven Seagal sau Chuck Norris. Vin Diesel este un malac chel, vesnic incruntat si nemultumit. Cand are putin timp liber, e erou, desi el nu vrea asta si chiar uraste sa fie privit ca atare. Se incrunta cam cum se incrunta Bruce Willis in tineretile lui glorioase, dar parca cu mai putin farmec si smecherie in privire decat eroul din Die Hard.
De la inceput pana la sfarsit nu trebuie sa uitam ca este un film cu masini si despre curse de masini. Toata actiunea se invarte in jurul masinilor. Cand s-a apucat scenaristul de scris, avea ca instrumente pixul, hartia si masinile si s-a gandit cum sa creeze in jurul lor o actiune de bun simt. Alegerea facuta este una dezastruoasa in opinia mea, probabil una laudabila in ochii fanilor infocati de actiune pura, urmariri si multa zvacnire pe ecrane. Pe mine, insa, m-au durut ochii. Agitatia veritabila, dublata de urmariri, motoare puternice si soferi experimentati nu este ajutata cu absolut niciun fel de profunzime sau cu personaje rasarite. Desigur, Vin  Diesel este tata si mama lor, face cat 10 personaje si vine cu o dorinta arzatoare de razbunare a mortii iubitei sale. Este ajutat de fostul si pana la urma actualul iubit al surorii sale, agent FBI desemnat sa-l prinda pe mafiotul Braga. Fiecare manat de motivatii diferite, dar cu un scop comun, cei doi isi vor da mana pentru a-l captura pe mafiot. Schimba intre ei filozofii despre codul onoarei, poarta discutii de inalta profunzime spirituala barbateasca, dar nu reusesc sub nicio forma sa creeze un suspans cat de mic, astfel incat sa imi doresc sa continuu sa vizionez. Foarte amuzanta a fost faza in care Braga, infractor notoriu, criminal cu sange rece, se retrage in biserica pentru a purta o discutie intima cu Dumnezeu, in timp ce restul gastii il asteapta afara. Stiti cum e cu “pana si sex-simbolurile masculine dupa care suspina fetele se duc la toaleta?” Cam asa si cu mafiotii criminali, care poarta si ei dialoguri cu divinitatea, in ciuda nihilismului evident.
Demna de remarcat este aplecarea americanilor catre distrugerea masinilor. Imaginati-va niste prescolari cu zeci de cofraje de oua la dispozitie. Ce vor face cu ele? Exact! Cam aia au facut producatorii cu bietele masini. Asteptati-va, asadar, la multa alergatura, agitatie, masini, zvacnire, urmariri, impuscaturi, masini si iar masini. Totul este intesat de multa actiune previzibila, cu accentul pus tocmai pe actiune si mai putin pe motivele care duc la declansarea ei. Cam cate filme ati vazut pana acum in care eroul plin de muschi, fibra si onoare doreste sa razbune moartea iubitei lui? Numai cu Vin Diesel as putea sa va dau acum inca un titlu. Asa ca or fi piesele din titlu originale, dar nu si intriga. Mie imi miroase a subiect fumat si tocit.