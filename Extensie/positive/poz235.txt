Ei bine, astăzi ne oprim asupra unui film de Oscar – sau mai bine zis unul care doar a participat la ceremonie – o producţie ce pe unii ar putea foarte bine să-i determine să ducă mâna la gura căscată sau chiar şi mai bine de atât, ar putea să-l aducă pe Moş ene pe la gene.
Asta pentru că nu este un film de acţiune, ci mai degrabă un film profund despre firea ciudată a omului. Un film ce se centrează 95% pe actorul principal şi pe povestea sa, un film ce prezintă foarte bine viciile umane şi consecinţa dependenţei de substanţe toxice, care poate efectiv distruge viaţa unui om. Filmul Flight (Zborul) – ce îl are în centrul atenţiei pe Denzel Washington – se sprijină pe un scenariu super decent, cu câteva poante bune şi efecte speciale puţine, un film ce se poate lăuda cu regia apreciatului Robert Zemeckis. Contrar părerii generale, Flight nu este o poveste despre avioane sau eroi, ci o poveste emoţională despre oamenii a căror dependenţă de narcotice, alcool sau ţigări poate avea efecte nefaste.
Producţia lui Zemeckis – Flight – vorbeşte despre lupta personală a fiecăruia de a scăpa de aceste vicii, o luptă ce devine tot mai grea odată cu trecerea timpului.
Şi, dacă în ultima vreme nu am mai auzit aproape nimic de regizorul Robert Zemeckis – din cauza unor eşecuri lamentabile ca Mars Needs Moms – tocmai când ne pregăteam să-i cântăm veşnica pomenire pentru unele filme din perioada 1985-1994 (Back To The Future, Forrest Gump, Castaway), iată că regizorul revine – şi nu cu tâmpenii ca alea trei din deceniul trecut – ci cu un film de factură clasică, realist şi uman, aşa cum a dovedit el că se pricepe să facă.
Filmul Flight are din start o premisă ofertantă: situaţia problematică a unui pilot alcoolic care, deşi a consumat masiv în cele trei zile dinainte de zbor – şi în zori s-a dezmahmurizat cu o porţie de cocaină – reuşeşte să finalizeze o prăbuşire cauzată de defecţiuni tehnice printr-o magistrală şi incredibilă manevră de aterizare forţată, salvând de la moarte aproape toţi pasagerii cursei respective.
După ce se dezmeticeşte bine şi primeşte toate laudele posibile, întrebări speculative încep să apară: Ce să fie oare? Erou, sau doar noroc?
De aici începe povestea complicată a pilotului Whip, care e de fapt plasată chiar la câteva momente înainte de catastrofă, având mai mult rolul de a ne pregăti pentru incidentele ce vor urma, decât de a contura realmente substanţial portretul protagonistului. Profilul lui Whip este conturat doar sumar, din câteva tuşe: dependent de alcool, excelent profesionist şi în conflict pentru bani cu fosta soţie.
În continuare, scenariul lui John Gatins urmăreşte traseul lui William Whitaker până la audierea care-i va pecetlui soarta, pe o construcţie epică destul de trenantă. Repetitivele lui tentative de a se lăsa de alcool – mereu soldate cu eşecuri – o relaţie cu o toxicomană în care acesta se regăseşte, paşii străbătuţi împreună cu şeful de sindicat şi avocatul de a zădărnici toate probele privind consumul de alcool, o vizită amarnic eşuată în sânul familiei şi fuga sa de mass-media care-l hăituieşte la tot pasul.
Până la marea audiere – un fel de punct culminant al filmului – povestea prilejuieşte o măreaţă şi emoţionantă întorsătură finală ce – dacă eşti atent la semne – devine destul de previzibilă. Pe magnificul Denzel Washington – care a fost acuzat de o decelerare a reputaţiei sale de actor – îl înconjoară o distribuţie ponderată şi sobră, din care se disting în special Kelly Reilly în rolul Nicole – toxicomana lângă care pilotul îşi şi va găsi echilibrul, John Goodman în rolul amicului traficant de droguri şi alcool, precum şi Don Cheadle.
Flight este departe de a fi genul de film ce prezintă un erou, ci mai degrabă filmul la care trebuie să mergi bine odihnit, încărcat cu multă răbdare, căci doar astfel îţi vei da seama la final, că este un film bun, chiar mai bun decât te aşteptai.
Dacă îţi plac filmele bune, profunde şi cu impact emoţional, atunci Flight este filmul pe care trebuie să îl vezi.
La început şi eu am strâmbat din nas.
Dar am ales Flight şi Denzel nu m-a dezamăgit.