Multe dintre filmele care-mi plac sunt ecranizări după romane. Din ce am scris până acum pe blog  A Knight’s Tale şi What Dreams May Come sunt adaptări ale unor cărţi. Şi acum Bărbați care urăsc femeile…
Acum aproape un an, am citit într-o revistă un editorial în care redactorul-şef spunea că nu mai are cu ce să se îmbrace ca să se asorteze cu ghiozdanul pe care e obligată să-l ia în fiecare zi cu ea la serviciu pentru că romanul pe care-l citeşte nu-i încape în nicio geantă. Romanul se numea Fata care s-a jucat cu focul şi aveam să aflu că e al doilea volum din trilogia Millennium. Mi s-a părut un titlu uşor bizar şi am zis că trebuie să fie o carte captivantă dacă acel redactor-şef nu se putea dezlipi de ea nici la serviciu. Avea drpetate.
Nu voi scrie multe lucruri despre seria de cărţi decât că m-a încântat atât de tare încât am citit-o în câteva zile. Am încercat să citesc mai rar ultimul volum, doar ca să o termin mai târziu, dar am fost mult prea curioasă să văd cum se termină.
Am vrut să văd şi filmul (mă refer la ecranizarea primului volum, Bărbaţi care urăsc femeile) şi am căutat câteva date pe Internet. Filmul era făcut de suedezi. Cu actori suedezi şi cu o limbă în care nu cred că mai văzusem nimic jucat. M-am bucurat că numele personajului principal feminin se citeşte în suedeză cum îl citeam eu în gând: Lisbeth.
Filmul urmăreşte aproape fidel volumul întâi din Millennium. Există desigur şi câteva secvenţe modificate, câteva care lipsesc şi altele adăugate.
Îmi amintesc o scenă absolut memorabilă în care Lisbeth se află cu Mikael în maşină şi ea opreşte muzica şi el dă din nou drumul la radio. Îmi place mult să le urmăresc gesturile. Parcă mi-aş fi imaginat eu scena asta în timp ce citeam cartea.
Mă bucur că filmul nu a fost făcut de americani. Cred că ar fi ieşit destul de slab.
Actorii joacă bine. O văzusem pe Noomi Rapace doar în poze şi mi se părea că nu seamănă deloc cu Lisbeth, dar cu cât urmăream filmul, cu atât mi se părea mai potrivită.
Bărbaţi care urăsc femeile e atât de bine făcut că-ţi pare rău că nu ai şi tu memoria genială a tinerei Lisbeth ca să ţii minte fiecare scenă.
Când vezi un film după o carte care ţi-a plăcut mult, ai impresia că nimic nu poate face filmul să fie mai bun decât cartea. Cel puţin în Bărbaţi care urăsc femeile chiar nu e. Mi-a plăcut filmul. Îl voi revedea de ziua mea. Dar de carte mi-e mult mai dor.
Filmul este deosebit si placut.