Si totusi pelicula are un iz de propaganda greu de suportat care nu vine din faptul ca tabara rusa chinuie populatia nevinovata georgiana, ci din momentele politice dedicate cu aplomb presedintelui Saakashvili. In cazul lor fortarea e evidenta si teribila. N-au nicio legatura cu povestea filmului si pentru ele realizatorii lui 5 Days of War merita taxati. Ce ramane insa daca le excludem? 
   Un inceput cu cateva personaje de la care am avut sperante. Corespondentii de razboi sunt niste fiinte incitante – un amestec ciudat de cinism pentru ca au vazut ce e mai rau in omenire cu credinta oarba in puterea meseriei lor. Sunt oameni care au trecut in serie prin Rwanda, Bosnia si Irak. Din nefericire scenariul ii abandoneaza repede, iar la final ii regaseste intr-o balta de superficialitate. Asta pentru ca pelicula vireaza catre o zona de razboi cu filmari aeriene spectaculoase, dar fara cap si fara coada. Bombardamente din elicoptere, marsuri cu tancul, aruncatoare de flacari si restul duritatilor asteptate. O echipa formata dintr-un reporter si un cameraman filmeaza atacul rusesc asupra unui sat georgian si ascunde card-ul de memorie care poate dovedi lumii intregi ce s-a petrecut de fapt acolo. O familie de localnici cu o fiica educata in America, de care reporterul nostru se indragosteste (quelle surprise!), e si ea parte implicata. Firul narativ se impiedica in mai multe randuri, iar interpretarile sunt apa de ploaie pe linie -  Rupert Friend nu pare sa simta nimic din ce se petrece in jurul sau, doar ramane cu urme majore de sange pe fata vreo jumatate din film, Rade Serbedzija (numele poate nu va spune nimic, figura sigur va e familiara) face vesnicul sau rol de rus malefic, Andy Garcia in rolul lui Saakashvilli e prea teatral, iar Val Kilmer e ca si absent. 
