Filmul de faţă nu ridică prea multe probleme, fiind mai degrabă clişeistic şi tipic americănesc. Cu toate acestea, imaginaţi-vă pentru câtva timp în postura personajelor din film: ei trebuie să realizeze, în condiţii perfecte, sculpturi în unt. Şi, pentru că filmul nu ne va pune probleme, iată câteva amănunte descoperite pe tărâmurile internetului: “Fermierii americani isi expun in fiecare an la targurile si concursurile nationale cele mai interesante sculpturi realizate exclusiv din… unt! Artistii americani au imprumutat inedita tehnica a sculpturii in unt de la budistii tibetani, care folosesc de sute de ani untul de iac, combinat cu vopsea, pentru realizarea ornamentelor pentru Anul Nou Tibetan. In Statele Unite, traditia sculpturilor in unt dateaza din secolul al XIX-lea, insa abia in ultimii ani imaginile senzationale ale ineditelor opere de arta au ajuns sa fie cunoscute in lumea intreaga, datorita Internetului.” (Sursa)
Cât despre eroii noştri, în “Butter” s-a amestecat oarecum (în unt :D ) dorinţa americanilor de a prezenta concursuri de orice tip în care câştiga întotdeauna cel bun la suflet şi dezavantajat de soarta şi aversiunea acestora pentru discriminarea de orice tip. Aşadar, o avem pe micuţa Destiny, copil orfan, ce are nevoie de o familie, dar priveşte toată această alergătură între diferite cupluri cu zâmbetul pe buze şi ironic. Speră ca, în viitor, familia dornică să o păstreze până la capăt să se ivească undeva, dar aşteptarea e tot mai lungă. De altfel, geamantanul ei nu este niciodată despachetat, mereu în aşteptarea unei noi călătorii. Nu cunoaştem pasiunea ei pentru sculptatul în unt (nu este singura scăpare a scenariului însă), dar este gata să se înscrie la concursul anual din Iowa.
De cealaltă parte a baricadei, se află Laura (Jennifer Garner), o scorpie cu faţă umană, care nu îşi vede decât propriile interese imediate, fără a ţine cont de ceea ce îi spune soţul său, fiica vitregă, cei din jur sau măcar simpatica de Destiny. Confruntare, răzbunare, lipsă de bun-simţ, sculpturi foarte interesante şi un concurs, până la urmă, care ar merita urmărit dacă ar exista şi pe la noi. În rest, plin de clişee, despre care am vorbit mai sus, fără să impresioneze şi fără să fie mai mult decât un film de weekend peste care treci repede şi pe care îl uiţi şi mai repede. Rămâne doar imaginea unor sculpturi în unt. Şi, poate, Olivia Wilde.