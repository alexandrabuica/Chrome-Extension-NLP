In context istoric si geopolitic, sigur ca se poate vorbi despre faptul ca sprijinul si implicarea americana in tari africane sau din Orientul Mijlociu a condus la ridicarea culturala si economica zonala, dar a facilitat (desconsiderand cu superficialitate natura umana), dezvoltarea unor dictaturi demente – vezi si cazul Rhodesiei).
Avem un scenariu foarte bine articulat, in conditiile in care actiunea s-a desfasurat foarte strans, atat pe plan local, la Teheran, cat si in paralel, in structurile de varf ale puterii si ale CIA din Statele Unite. Un scenariu pentru care Chris Terrio a pus la bataie, ca pe un camp de lupta, strategii si tactici inteligente pentru a inchega o structura cursiva, articulata si extrem de tensionata, care transporta spectatorul din afara ecranului, direct in mijlocul evenimentelor. Surprinzator acest Ben Affleck! Surprinzator, pentru ca rareori un actor foarte bun, care isi pune in cap sa faca regie, reuseste atat de bine din primele incercari. Spun din primele incercari, pentru ca a reusit si cu The Town in 2010 si cu Gone Baby Gone din 2007 si acum – a ochit la fix cu acest ARGO.
Sa fim bine intelesi – incerc sa nu va povestesc filmul … sa nu va stric placerea si surpriza si frisonul … prin urmare … incerc sa va conving cu cateva consideratii personale … sa mergeti sa vedeti aceasta productie foarte buna, atat de buna incat sunt convinsa ca va avea parte de ceva nominalizari pentru festivalurile importante de gen.
Fiecare scena, fiecare moment al filmului, fiecare plan narativ sunt orchestrate cu multa inteligenta de regizor, exploatand la maximum scenariul, care abunda si in momente ascutit si pe drept critice la adresa birocratiei si uneori si a obtuzitatii institutionale americane, dar si la adresa mentalitatii celeilalte parti, a iranienilor stapaniti de delirul urii revolutionare, dar si de infantilismul incredibil al povestii filmului science-fiction in procesare pe taramul oriental.
Si mai exceleaza scenariul si in momente criticiste pline de umor la adresa ideilor „copilaresti-stranii” si penibil de nelucrative ale inaltilor functionari americani – un exemplu fiind ideea infiltrarii in Iran a  unui comando recuperator al celor sase diplomati, sub travestiul unor vajnici „biciclisti” pedaland in plin sezon hibernal. Sau alte sageti pline de umor la adresa „vastei inculturi” a exponentilor reprezentantilor „cetatii filmului” american – vezi spumosul schimb de replici referitor la Marx confundat cu Groucho Marx.
Repet, cu toate aceste accente de umor tensiunea este extraordinara, bine gradata, condusa si motivata. Cinematografia semnata de Rodrigo Prieto are un cuvant important de spus. Scenele memorabile de la inceputul filmului, care ne prezinta multimea rasculata, care asalteaza ambasada americana, care se catara peste gardurile inalte, care smulge grilajele de la ferestrele subsolului si patrunde in incinta sunt de un realism si dramatism puternic. In acceasi masura, de partea cealalta, in interiorul ambasadei, eforturile functionarilor de a aduna documentele, de a le distruge,  incinera sau toca, rapid, febril, hotarat au de asemenea, multa forta vizuala, filmate cu predilectie, in miscare rapida, din spatele protagonistilor, rareori oprindu-se pe fetele impietrite ale oamenilor. Alteori camera cauta detalii extrem de fine si de interesante, care subliniaza fanatismul, dar si pragmatismul revolutionarilor iranieni. Scene in care copii, femei si barbati, cot la cot, pierduti intr-o mare de straifuri de documente tocate, cauta sa reconstituie puzzle-urile figurilor functionarilor ambasadei, pentru a-i deconspira pe cei despre care aflasera ca sunt fugari aceste scene demostreaza mai mult decat ar fi fost descrise in cuvinte… prea palide poate cuvintele…