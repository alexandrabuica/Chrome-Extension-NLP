Brian De Palma este un regizor american, reprezentant al Hollywood-ului anilor 70, care s-a remarcat printr-un stil asemănător lui Hitchcock. Se consideră un regizor controversat, afirmând că publicului fie îi place filmele sale, fie nu, o cale de mijloc nu există. Filmele lui prezintă o lume stilizată, expresivă, cu o frumusețe grotescă, în care de cele mai multe ori lucrurile sunt duse la extrem pentru a stârni hazul spectatorilor.
Passion este, în același timp, o dramă psihologică, un thriller și un film noir (dacă e să ținem cont de imprecizia definițiilor existente) despre rivalitatea dintre două femei inteligente și frumoase ce se transformă rapid într-un joc periculos, pe viață și pe moarte. Frumoasa și răsfățata Christine conduce o agenție de publicitate, bucurându-se de inteligența protejatei sale, Isabelle, cu care are o relație aflată în limitele normalului până în momentul în care îi fură una dintre ideile inovatoare cu scopul îndeplinirii visului de a pleca la New York. Isabelle ar fi trecut cu vederea acest incident dacă Christine nu ar fi aflat despre aventura prietenului ei, Dirk, cu însăși protejata Isabelle. Acesta este startul unui joc periculos, de manipulare și răzbunare, pe parcursul căruia ambele fete vor să câștige cu orice preț. Diferența dintre aceste două femei pare să fie enormă: Isabelle este o fată muncitoare, naivă și onestă care a muncit din greu pentru a ajunge în domeniul publicității, pe când Christine este o femeie liberă, bogată, dominatoare, ce așteaptă supunere și admirație din partea tuturor. O șefă dură și cinică, instabilă psihic, ce afișează o sensibilitate exagerată, motivată de moartea tragică a sorei gemene, eveniment petrecut în tinerețe și pentru care ea a fost considerată responsabilă de către părinții ei.
În acest context, singura persoană care are curajul să o sfideze este Isabelle care nu mai rezistă la opresiunea resimțită din partea șefei. Cuvintele aruncate aiurea, tachinările, șantajul pun bazele unei dușmănii acerbe în mijlocul căreia sunt prinși iubitul Christinei, Dirk, precum și secretara Isabellei, Dani, o lesbiană care trăiește o pasiune secretă pentru șefa ei. Așadar, acest duo, deja periculos, se transformă într-un trio de femei instabile psihic, răzbunătoare, ultimele două parcă molipsindu-se de la șefa lor. Pe parcursul filmului, observăm că Isabelle este un cameleon care preia fără nici o problemă caracterul șefei sale, fiind cu atât mai periculoasă cu cât se adeverește a fi o persoană stabilă, cu un caracter puternic.
 De Palma împrumută din stilul lui Hitchcock, care i-a fost și profesor, și înlocuiește femeia de afaceri puternică, cu blonda senzuală, iubitoare la prima aparență, dar periculoasă când simte că poziția și fericirea îi sunt periclitate. Relația dintre cele două femei are de data aceasta și implicații sexuale, Christine fiind o iubitoare a senzațiilor tari, o dominatoare pe toate planurile, De Palma atribuindu-i și o predilecție nevinovată spre voaierism. Regizorul nu este adeptul scenelor ce implică discuții interminabile, lucru observat și în Passion spre  sfârșitul filmului, unde scenele sunt editate într-o manieră ce crește suspansul, anxietatea, finalul fiind unul paradoxal, ce lasă spectatorul în necunoscut. Toate aceste caracteristici sunt influențe clare ale stilului hitchcockian.
Tehnica regizorală aplicată spre final readuce filmul pe linia de plutire, îi conferă farmecul pierdut pe alocuri și reduce din neînțelegerile apărute pe parcursul scenariului. Analizând oferta cinematografică actuală, Passion rămâne unul din puținele filme psihologice disponibile pe plaiurile românești, un film ce ne trezește prin suspansul transmis, dar și prin evidențierea rivalității și urii existente într-un mediu de afaceri intelectual prin definiție.