Probabil cel mai intim si greu de urmarit film din cursa pentru Oscar, Amour, al regizorului austriac Michael Haneke, se deschide cu o scena soc: o echipa de pompieri sparge usa unui apartament din Paris. In dormitor gasesc cadavrul unei femei intins pe pat si cu petale de flori in jurul ei, ca intr-un sicriu. Iar de aici incepe o poveste de dragoste emotionanta si un film cutremurator, pe care nu il vei uita niciodata.
Amour este povestea a lui Georges (Jean-Louis Trintignant) si Anne (Emmanuelle Riva) doi octogenari, fosti profesori de muzica si oameni cultivati. Intr-o zi, Anne are un accident si ramane paralizata pe partea dreapta, in urma unui accident vascular. Acesta va fi momentul in care  dragostea care leaga cuplul va fi supusa unei dure incercari.
Dupa acel accident, starea de sanatate a lui Anne se degradeaza, iar George are grija de ea in toat privintele: o spala, o ingrijeste, o schimba si ii da sa manance. Iubirea lor de-o viata a ajuns in cel mai greu moment, in care amandoi stiu ca momentul despartirii se apropie inevitabil.
Michael Haneke creeaza o atmosfera intima, aproape tot filmul este in intregime filmat in apartamentul celor doi. Cadrele lungi, camera fixata pe chipul celor doi ofera o senzatie unica de realism si iti creeaza impresia unei povesti autentice, realiste si credibile. Apartamentul simbolizeaza lumea celor doi, pentru care lumea exterioara nu mai are insemnatate. Dupa o dragoste de jumatate de secol, lumea lor e doar cea care mai conteaza.
Cei doi actori, ambii octogenari, sunt superbi si iti frang inima. Emmanuelle Riva, aflata in cursa pentru Oscar si cea mai batrana actrita nominalizata vreodata, isi merita pe deplin Oscarul. Dupa parerea mea ea este cea care trebuie sa ia statueta duminica seara. Este incredibil cat de bine a surprins comportamentul, mimica si gesturile unui om bolnav, paralizat si care se lupta cu viata insasi. Insa, la fel de sclipitor este si Jean-Louis Trintignant, care tacut, ia rolul de inger pazitor al sotiei sale aflate pe moarte. In Amour, cele doua legende ale cinematografiei franceze isi arata din nou talentul nemarginit.
Brutal dar tandru, socant dar emotionant, Amour este o oda adusa iubirii, devotamentului si reprezinta inca o capodopera a cineastului Michael Haneke, care demonstreaza inca o data ce regizor rafinat este, cu un film care iti intra "sub piele", fie ca vrei sau nu vrei.
