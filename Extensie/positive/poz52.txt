Ca doamnele si domnisoarele sa nu se perpeleasca prea mult citindu-ma, o sa punctez de la inceput cine, cum si cat se dezbraca in acest film. Patronul-Adonis al clubului Xquisite e Matthew McConaughey. Trecut de prima tinerete in realitate si in film, Dallas/domnul M nu se mai baga la dansurile de grup, insa nu se jeneaza sa-si arate posteriorul, sa cante la chitara, sa intretina atmosfera si, cel mai important, sa faca regulile in casa. Intre Tom Cruise in Rock of Ages si McConaughey in Magic Mike, amandoi venind cu interpretari voit supralicitate, cel din urma e parca mai de-acasa. 
Lui Magic Mike nu-i lipsesc cateva momente curajoase, desi nu devine nicaieri un film cu adevarat curajos, iar atmosfera bine setata nu poate sa tina loc pentru o poveste cand subtire, cand previzibila. Filmul nu e nici comedie in ciuda unor accente comice reusite – vezi lectiile de inceput de drum pentru Kid (Pettyfer), nici drama adevarata pentru ca nu atinge vreo adancime emotionala. In ceea ce priveste love story-ul, el pare mai mereu pus pe pauza si nu da nicaieri in clocot. 
Daca exista un mesaj despre conditia vietii de stripper – acela ca la un moment dat femeile, banii si distractia nu mai sunt de ajuns – el apare vlaguit si modest motivat. O afacere proprie cu mobila personalizata refuzata la creditare de bancile care nu recunosc banii indesati in chilotii tanga e un vis la fel de stralucitor ca oricare altul, doar ca speranta in el si decaderea lui sunt lipsite in Magic Mike de greutatea necesara. 
Cateva dintre filmarile domnului Soderbergh sub pseudonim sunt usor de recunoscut si merita un bonus pentru stil (unghiurile de autor ca cel din masina in care Kid zace pe bancheta din spate, cateva cadre intime, filmarile intentionat decolorate de la plaja), iar intr-o lume in care putine proiecte indraznesc altceva decat lejeritatea, mai ales vara, Magic Mike merita laudat. Pana la memorabil mai erau insa cativa pasi.
