Inca de la prima sa aparitie in trilogia “Shrek”, insufletit cu timbrul  inconfundabil al lui Antonio Banderas, a cucerit inimile celor mici si celor mari. N-a mai fost  decat o chestiune de timp pana la aparitia acestei productii plina de actiune si culoare care sa valorifice farmecul  si aroganta eroului conturat atat de bine in franciza sus amintita.
Daca este ceva ce lipseste cu desavarsire din “ Puss in Boots” este insa chiar Shrekul inspirator. Va veti intalni cu Jack si Jill, (adulti supraponderali imprumutand din atitudinea de “bad guys” a celor care le dau viata – Billy Bob Thorton si Amy Sedaris), cu Mama Gasca si il vom avea printre personajele principale, pe Humpty Dumpty, (voce Zack Galifianakis), insa in acest univers nou creat nu veti intalni nici picior de capcaun.
Subiectul ne poarta inapoi in timp, intr-o Spanie medievala in care eroul nostru, Motanul Incaltat, se implica in cautarea fasolei magice, trezindu-se din nou in compania prietenului sau din copilarie Humpty Dumpty si a partenerei acestuia, Kitty Softpaws. Istoria vietii Motanului Incaltat este una de furt si tradare, de comportament duplicitar care rupe o relatie frateasca  construita intre un ou si o pisica, intr-un orfelinat spaniol.
Zvonul ca boabele magice sunt in posesia temutilor raufacatori, Jack si Jill, nu face decat sa incite imaginatia eroilor nostril, in loc sa-i descurajeze. Astfel devenim partasi la urmariri pe muchie de cutit, strategii si planuri utilizand la maxim abilitatile pisicesti de reusita, toate culminand cu obtinerea pretioaselor boabe fermecate, plantarea lor si… ei bine, inceputul unei noi aventuri cu si mai multe rasturnari de situatii.
Personajele sunt foarte bine conturate, atat prin animatie cat si prin vocile atribuite. Acolo unde imaginatia n-a putut imbogati prea mult realitatea in plan vizual – Humpty Dumpty este la urma urmelor un …. ou — Zack Galifianakis a suplinit prin umor simplitatea personajului iar cat despre cele doua pisici…ce-ar mai fi Motanul Incaltat fara spiritul gregar si charisma inspirata de Banderas? Si cum se poate explica “chimia” dintre el si Kitty Softpaws, decat ca o prelungire in animatie a relatiei deosebite intre, acelasi pasional, Banderas si alta efervescenta intruchipare a sangelui latin – Salma Hayek. Sarmanta mi s-a parut si imbinarea gesturilor umane cu cele tipic pisicesti, ruperi de ritm hilare, contrapunand realitatea imaginatiei precum si mentinerea si amplificarea gesturilor ce l-au facut pe motan memorabil si adorabil, in productia precedenta. Cine poate rezista si de data aceasta, farmecului acelor ochi mari, cu privire plangacioasa, care dezarmeaza orice dusman…
Desi plina de farmec si de exuberanta, povestea nu reuseste sa atinga profunzimea care sa-l captiveze pe spectator, pe intreaga durata a filmului. Cei mici vor fi fascinati de amalgamul povestilor si farmecul personajelor iar insotitorii lor majori vor zambi cu subinteles, la multitudinea replicilor hilare, cu aluzii sexuale, fericiti ca savureaza impreuna, o animatie captivanta, coerenta, cu totul diferita de Shrek, si a carei urmare déjà se intuieste si se lasa asteptata. Daca este considerat de criticii de specialitate, film de Oscar, vom afla in curand…