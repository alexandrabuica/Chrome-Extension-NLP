Man of Tai Chi este debutul regizoral al lui Keanu Reeves, actorul care are în palmares roluri din cele mai diferite, de la Speed (1994), The Devil’s Advocate (1997), Matrix (1999), Constantin (2005) până la The Lake House (2006), și care a dat oarecare emoții fanilor din cauza problemelor personale și retragerii din lumea cinematografică pentru o perioadă.
Keanu a făcut o alegere bună pentru un film de debut, genul dedicat artelor marțiale având priză la public, mai ales cele realizate în stilul vechi, în care scenele de luptă abundă de-a lungul filmului. Pelicula apare pe marele ecran în același an cu The Grandmaster al lui Kar Wai Wong, dar dacă The Grandmaster ne ducea cu gândul la poezie, Man of Tai Chi ne trimite destul de des spre Matrix. Și cred că e perfect normal, în condițiile care Keanu și-a consolidat numele datorită acestei serii. Filmul spune povestea lui Tiger, unicul ucenic în stilul Tai Chi al maestrului Yang, un suflet inocent, dar care are tendințe clare de nesupunere. Din dorința de a-și ajuta maestrul, care risca să-și vadă templul demolat, dar și pentru că se afla în căutarea extinderii înțelegerii și practicării stilului de luptă, Tiger se vede implicat în mafia luptelor ilegale.
Regizorul a ales să prezinte drumul parcurs de inițiat în lupta atingerii scopului suprem în artele marțiale în două perspective: fizică și psihică. Tiger este ales de către organizatorul acestor lupte ilegale datorită inocenței afișate, dar și datorită nemulțumirii ce zăcea în el și care, necontrolată, avea să izbucnească la un anumit moment și să-i aducă victoria. Iar Keanu, care joacă rolul villain-ului Donaka Mark, nu face nimic altceva decât să exploateze aceste două trăsături contradictorii. Publicul nu poate decât să observe partea malefică a artelor marțiale și ușurința cu care un inițiat poate lua calea greșită în momentul în care i se oferă un motiv pentru care să lupte.
Filmul este un proiect personal al actorului, în care a combinat pasiunea pentru artele marțiale cu răzvrătirea ce îl caracterizează și care poate fi observată la o simplă privire. Pe parcursul filmului am avut senzația că privesc un documentar despre viața actorului. Deși nu cunosc convingerile lui despre viață, lupta tăcută a lui Tiger și răzvrătirea lui în fața echilibrului și calmului afișat de maestru par să fie izbucnirile lui Keanu față de loviturile repetate primite din partea destinului. Înfrângerile, loviturile și apoi reluarea luptei par să-l arate pe Keanu țipând la viață. Lucru pe care îl și face la un moment dat pe parcursul filmului, ocazie cu care ne-am asigurat de calitatea danturii lui datorită folosirii unui cadru mai apropiat decât era necesar.
Am fost impresionată și de soundtrack, care s-a dovedit a fi o combinație între muzica tradițională chinezească și cea modernă, de club, melodii ce au fost în concordanță mereu cu starea de spirit a personajelor.