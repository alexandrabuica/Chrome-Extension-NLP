Din seria comediilor romantice care au aparut anul trecut (de altfel nu le ratez in niciun an, sunt o adevarat sursa de relaxare si uneori de buna dispozitie), am ales zilele trecute aceasta ‘prietenie cu folos’, ce ii are in rolurile principale pe Justin Timberlake – abia terminasem experienta cu ‘In Time’ – si Mila Kunis. Un cuplu tanar, simpatic si aflat pe val. Deci o incercare aparent placuta.
Mai pot fi insa resuscitate comediile romantice? Mai pot aduce ele un pic de fantezie, de imaginatie, mai pot aduce ceva cu adevarat nou in cinematografia prezentului? Consider ca da, dar nu a fost cazul aici: tema prieteniilor dintre barbati si femei, care trec prin etapa sexuala pentru a-si da seama in final ca sunt destinati unii altora a fost indeajuns tratata si intoarsa pe toate fetele pentru a deveni chiar monotona, previzibila si potentiala ‘arma’ de alungare a spectatorilor. Un subiect pe care l-am vazut atat de curand pe marile ecrane (‘No Strings Attached‘) incat nu am inteles de ce a aparut filmul recenzat la un interval foarte scurt.
Sa nu ma intelegeti gresit: povestea este dulce ca mierea, personajele perfecte incat nu intelegem de ce nu le vrea nimeni in viata lor, finalul este ceea ce asteptam. Acestea combinate cu accesoriile moderne: gadgeturi tehnice, slujbe la tabloide sau o meserie aproape futurista de Recruiter. In plus, un Justin Timberlake care pare sa promita, dar pe care trebuie sa il vedem intr-un rol important si o prezenta agreabila si dulce a Milei Kunis (si, in plus, mai mereu sumar imbracata). In rest, nimic nou, clisee, happy-end, dulcegarii, bla-bla-bla.