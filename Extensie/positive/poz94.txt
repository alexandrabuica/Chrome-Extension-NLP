Saving Mr. Banks are toate ingredientele necesare ca să mă atragă: actori excelenţi, cinematografie de calitate şi, mai ales, prezenţe care mi-au definit copilăria şi care înseamnă enorm pentru mine şi acum. Mary Poppins? Mickey Mouse? P.L. Travers şi Walt Disney împărţind un ecran? Asta da trataţie!
Filmul se subintitulează „poveste nespusă”. Poveste din spatele cortinei, pe care puţinii avizaţi au cunoscut-o la vremea ei. Poveste pe care diletanţii ca mine nici măcar n-o bănuiau. Voi ştiaţi că P.L. Travers i-a refuzat lui Walt Disney cedarea drepturilor de autor pentru Mary Poppins timp de 20 de ani la rând?!
Emma Thompson nu se dezminte şi îşi pune din nou talentul în slujba întruchipării unui personaj mai mult decât dificil: o P.L. Travers de vârstă mijlocie, profund dezamăgită de viaţă şi purtând în suflet tarele copilăriei sale marcate de tragism, care s-a refugiat în lumea creată chiar de ea şi refuză să o împartă – până când este silită, mai mult sau mai puţin, de împrejurări.
O actriţă de o asemenea forţă şi un personaj de proporţii avea nevoie de un oponent pe măsură, iar Tom Hanks/Walt Disney este omul potrivit la locul potrivit. Departe de a fi fană a actorului, există roluri ale sale pentru care l-am apreciat, însă acesta este, cel puţin pentru mine, cel mai carismatic (după Forrest Gump). Acest Disney „hanksian” este simpatic, deschis şi sensibil, dar are şi ieşirile tipice americanilor de seamă din perioada respectivă – în fond, filmul nu este doar biografic, ci oferă şi o perspectivă comparativă asupra celor două societăţi, cu mentalităţile lor atât de diferite – britanică şi americană.
Susţinut de o trupă de oameni inimoşi, care mai de care mai implicaţi în realizarea viitorului film, Disney încearcă să-şi convingă invitata de peste ocean să semneze contractul care ar transforma visele tuturor (şi mai ales ale fetelor sale, cărora le-a făcut o promisiune, copile fiind) în realitate. Aceşti oameni desenează, cântă, dansează, crează un du-te-vino de mâncăruri, băuturi şi deserturi, şi chiar oferă lecţii serioase de viaţă.