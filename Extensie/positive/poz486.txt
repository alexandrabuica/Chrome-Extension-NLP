Misterul din jurul inspectorului Harry Callahan şi al monologul său memorabil  reprezintă fărâme vii inspirate din creaţia cineastului Akira Kurosawa. Dirty Harry, prin imaginile şi situaţiile agresvie prezentate publicului, a reuşit să stârnească la momentul apariţiei o serie de reacţii acide din partea criticilor. În timp ce pe scenă cinematografiei îşi făcuseră apariţia în acelaşi an filme precum French Connection, Straw Dogs, A Clockworck Orange, Dirty Harry aducea în prim-plan,  la finele anului 1971, un personaj ce se remarcă prin trăsături definitorii: inspectorul Callahan.
Acest personaj îmbină, într-o formă specifică mediului urban, trăsăturile vechiului pistolar fără nume din Spaghetti Westernuile care l-au consacrat pe Clint Eastwood: individualism, ipostaza de erou fără voie şi umorul laconic. Regizorul Don Siegel reuşeşte cu deosebită îndemânare să păstreze suspansul la cote înalte într-un film în care inspectorul Callahan preia frâiele legii în lupta să împotriva criminalităţii. Spaţiul său de „joacă” este oraşul San Francisco, care beneficiază de o privire de ansamblu încă din primele cadre ale filmului.
Planurile narative se întretaie, Callahan fiind implicat în mai multe anchete simultan. Iniţial, are de a face cu un lunetist experimentat care a executat o persoană nevinovată şi tine autorităţile în şah. Acesta pretinde o sumă importantă de bani pentru a nu-şi continua killing-spree-ul ce vizează locuitorii oraşului. Ulterior, Callahan va rezolva în modul specific un jaf la o bancă oarecare. Nu se pune accentul pe probleme sociale, sau pe disperarea hoţilor, ci pe modul simplu şi brutal în care Dirty Harry păstrează echilibrul în numele legii; de aici şi pseudonimul de „Dirty”=”murdar”. Un al treilea caz are menirea de a distrage atenţia publicului de la intriga filmului, aducând în prim-plan un sinucigaş care este pe punctul de a da nas în nas cu atitudinea nemiloasă şi în acelaşi timp aroganta a lui Callahan. Dacă se va mai arunca sau nu, asta rămâne de văzut.
Cele două cazuri par să îşi fi găsit rezolvarea, intrând într-un colţ de umbră, oferind posibilitatea unei mai bune perspective asuprea iniţiale: un psihopat cu o armă de rază lungă umblă nestingherit prin oraş şi ameninţă că seria crimelor, începută cu femeia ucisă în piscină, va continua. Momeala este plasată de către poliţie, însă lucrurile degenerează, întrucât Callahan se trezeşte deodată în postura de om al legii ce luptă pentru respectarea acesteia, şi în acelaşi timp luptă împotriva birocraţiei superiorilor stăpâniţi de o atitudine moderată. Mai bine spus, criminalii beneficiază de protecţie pe când poliţiştii nu.
Deşi Callahan izbuteşte prin mijloace proprii să captureze făptaşul, el se izbeşte de interesele celor pentru care lucrează, întrucât modul său de acţionare este considerat ilegal, iar psihopatul criminal nu poate fi învinuit nici măcar că ar fi scuipat pe trotuar. O situaţie asemănătoare întâlnim şi într-un film românesc la mai bine de 30 de ani : Poliţist, adjectiv. Inspectorul Harry conştientizează pericolul pentru societate şi va face tot posibilul pentru a-l pune la punct pe nelegiut. Urmăririle continuă, însă cel vizat nu face nici un pas greşit până în ziua în care decide să deturneze un autobuz şcolar populat de elevi.  Scorpio, care încă poartă repercusiunile întâlnirilor anterioare cu Harry, îşi dă seama că nu are scăpare şi va încerca să scape. Finalul atinge cote maxime din punct de vedere al suspansului, întrucât Callahan trebuie să facă ceea ce legea nu a putut să îi facă: să îl pedepsească.
Jucând rolul unui poliţist care trăieşte o adevărată dramă în vremuri de cumpănă, Clint Eastwood a desăvârşit o producţie ce avea să atragă o serie de efecte mai mult sau mai puţin aşteptate: intrarea în marea familie a Hollywoodului a actorului Clint Eastwood, încasări de peste 18 milioane de dolari şi crearea unui punct de plecare pentru  încă patru sequeluri  ce au ca temă lupta împotriva criminalităţii şi a birocraţiei: Magnum Force (1973), The Enforcer (1976), Sudden Impact (1983) şi  The Dead Pool (1988).
Filmul este spectaculos, impresionant și deosebit. Acțiunea este miraculoasă. 