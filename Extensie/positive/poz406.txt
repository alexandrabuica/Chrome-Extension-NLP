Ei bine, cu această premisă au plecat la drum regizorul Ruben Fleischer și scenaristul Will Beall și n-a ieșit o capodoperă, n-a ieșit cel mai bun film cu gangsteri făcut vreodată, ci doar un film mediocru, cinstit, aproape o parodie a filmelor cu gangsteri, care nu prea îți lasă timp să te plictisești.
Sunt momente în care râzi de penibilul situației, dar sunt și momente în care te amuzi pe seama lui Gosling; nu credeam să ajung să zic asta vreodată, dar… el este unul dintre punctele forte ale filmului, cel puțin atunci când face pe șmecherul. Când devine serios, devine, de fapt, plictisitor. Din fericire, nu se întâmplă prea des.
Filmul lui Ruben Fleischer trebuia să aibă premiera în septembrie, anul trecut, însă a fost amânat din cauza evenimentului tragic din orășelul Aurora, unde mai multe persoane au fost ucise într-un cinematograf, în ziua premierei lui The Dark Knight Rises. Warner Bros. a decis, astfel, să elimine o scenă în care mai multe persoane erau ucise într-o sală de cinema. A înlocuit cinematograful cu Chinatown. Și chiar n-a ieșit rău. Însă, la fel ca în cazul întregului film, i-a lipsit substanța, ceva care să te facă să aștepți următoarea mutare cu sufletul la gură.
Totul se petrece pe fugă, personajele sunt abia conturate, iar accentul este pus pe scene de violență, pe scene pline de clișee, pe carisma lui Gosling și pe farmecul Emmei Stone.
Gangster Squad este distractiv, dar nu-ți oferă nimic mai mult. E ca berea fără alcool. Îți potolește setea pe moment, dar parcă te lasă cu gândul la o bere adevărată. Este genul de film perfect pentru multiplex, de savurat împreună cu niște prieteni și garnisit cu mult popcorn.
Filmul este bun si frumos.