Silviu Soare (Dragoş Bucur) este, de profesie, sexolog, Cristian Lăzurean (Alexandru Papadopol) – terapeut de cuplu, iar Valentin Preda (Dorian Boguţă) – psihoterapeut de grup. Aceștia lucrează la Love Building și au ca obiectiv să rezolve, pe parcursul unei săptămâni, problemele de cuplu ale celor 14 perechi înscrise în program.
Filmul regizoarei Iulia Rugină (care a participat și la scrierea scenariului) și al scenaristelelor Ana Agopian și Oana Răsuceanu nu impresionează la nivel narativ, nici în ceea ce privește dezvoltarea personajelor, ba chiar și interpretările unora dintre actori lasă de dorit, însă, în ciuda acestor neajunsuri, reușește să-și atingă scopul, să facă publicul să râdă și să creeze o empatie subtilă, chiar dacă de scurtă durată, între public și personaje.
L-am privit cu scepticism, pentru că se vorbea despre el ca despre un nou film românesc făcut special pentru public. Mai auzisem asta și despre Bună! Ce faci? sau despre mai recentul Minte-mă frumos. Ambele m-au… nu, dezamăgit nu este cuvântul potrivit, pentru că nici nu mă așteptam să fie altfel decât au fost. Dar ambele mi-au confirmat faptul că românii nu știu să facă o comedie romantică rafinată, cu un umor subtil și cu faze emoționante.
Însă, Love Building, chiar dacă nu m-a satisfăcut întru totul, are momente în care te trezești, pur și simplu, cu zâmbetul pe buze, din când în când, îți vei strânge iubita/iubitul de mână în căutarea unor certitudini, iar alteori, o/îl vei săruta cu pasiune în căutarea unor emoții. Dacă ai venit singur(ă), poți încerca și cu vecina/vecinul din dreapta sau din stânga ta. Nu-ți garantez c-o să meargă, dar, oricum, va fi ceva… memorabil.
Filmul are culoare și muzică. Are umor și un pic de tandrețe. Are două cupluri de lesbiene și un cuplu care joacă în filme porno. Este primul film românesc căruia îi pot atașa, fără rezerve, eticheta de date movie.
Love Building este despre reparat relații. Contra cost, desigur. Iar una dintre ele este cea a publicului cu filmul românesc. Numai că nu-și rezervă o săptămână pentru asta, ci numai 85 de minute. Rămâne de văzut dacă va reuși.
Filmul este frumos si bun.