The Hangover 3 a fost promovat drept “marele final”, sfârșitul aventurii, filmul care va pune capăt unei trilogii ce a marcat/schimbat/redefinit genul comediilor R-rated. Iar, aici, cei ce s-au ocupat de marketing au greșit. Au conturat o campanie de promovare pentru un film pe care nu cred că l-au văzut. Iar dacă l-au văzut, nu l-au înțeles. Iar dacă l-au înțeles, l-au înțeles prost.
Nu există nimic grandios la Hangover 3. Todd Phillips (regizor și scenarist) și Craig Mazin (scenarist) nu au făcut altceva decât o nouă comedie ca și precedentele din serie (ok, poate ceva mai bună decât a doua), una onestă, care te face să râzi suficient de mult și suficient de tare încât să nu-ți pară rău pentru timpul petrecut la cinema.
Nu este o capodoperă creativă, dar te surprinde de multe ori. Iar Zach Galifianakis este adevărata vedetă a filmului. Cum să nu-l iubești pe tipu ăsta indiferent ce năzbâtii face?! Alan, personajul său, are 42 de ani, tocmai și-a îngropat tatăl, a ucis o girafă (da! a făcut-o și p-asta) și l-a pus într-o situație destul de dificilă pe Doug (Justin Bartha).
Ken Jeong revine în rolul simpaticului/arogantului Mr. Chow. Acesta împreună cu Alan sunt responsabili de majoritatea momentelor bune ale filmului.
Și să nu-l uit pe John Goodman, în rolul mafiotului Marshall.
Dacă vă așteptați să aflați mai multe despre ce este vorba în film, nu o veți afla de la mine. Însă, credeți-mă când vă spun că nu veți regreta cele 100 de minute petrecute în compania unor personaje haioase, amuzante, enervante, ridicole, pe care, dacă ar fi să-i ascultăm pe producători, nu veți mai avea șansa să le revedeți într-un alt sequel.