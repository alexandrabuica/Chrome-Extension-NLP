Nu m-aş fi uitat în veci la Clash of the Titans dacă ar fi trebuit să plătesc. Să fim serioşi, nu ai nevoie de prea multă minte ca să îţi dai seama că e un film de doi lei, mai ales că este şi 3D. Nu ştiu dacă aţi observat, dar majoritatea filmelor nereuşite sunt lansate în acest format revoluţionar (pe naiba, că şi în anii ’80 existau filme 3D), iar motivul este simplu. Publicului nu îi pasă prea mult de calitatea artistică a peliculei atâta timp cât primeşte senzaţii puternice datorate efectelor speciale, iar producătorilor le este mult mai uşor să reducă bugetul pentru decoruri, actori şi altele, deoarece conversia filmului în format 3D îi va aduce sume mult mai mari din încasări, deşi filmul nu este reuşit. Clash face parte din categoria acelor producţii pe care ştii că le-ai mai văzut, într-o formă sau alta, dar rămâi în sala până la final din cauză că ai plătit biletul. Întreaga acţiune este o înfruntare între forţele binelui şi cele ale răului, între Zeus (Liam Neeson) şi Hades (Ralph Fiennes), soarta omenirii aflându-se în mâinile semizeului Perseus (Sam Worthington), fiul lui Zeus. Nu are rost să mai intru acum în detalii legate de neacurateţea mitologică a informaţiilor care se tot perindă prin film, consider că introducerea a transmis destul de clar că vorbim despre un film care nu stă în picioare.
Este interesant să îi vezi pe Liam Neeson şi pe Ralph Fiennes în aceeaşi producţie, ţinând cont că ultima oară au jucat împreună într-o capodoperă, Schindler’s List, filmul de căpătâi al lui Steven Spielberg. Cine ar fi bănuit în acele vremuri ca timpul îi va aduce iar împreună, într-un film slab? Din punct de vedere al interpretărilor actoriceşti, este clar că cei doi, mai devreme amintiţi, nu au nicio problemă în a juca aceste roluri clişeu, dar când vine vorba de actorii tineri, avem parte de roluri sărăcăcioase, personaje fără suflet, fără trăsături. Sam Worthington nu face decât să alerge, să se bată, să ţipe, să fie atrăgător pentru femeile fără gusturi rafinate şi cam atât, în vreme ce Alexa Davalos şi Gemma Arterton sunt chiar sub nivelul lui Worthington, construind două roluri care nu au rost, ajungând în scenariu doar pentru ca nimeni să nu îi acuze pe producători că sunt “politically incorrect”.
Filmul este groaznic, plictisitor, jalnic, obositor și enervant.