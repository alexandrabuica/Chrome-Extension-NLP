De la inceput va zic ca am nimerit la filmul asta din greseala. Am vrut sa vad initial alt film dar, cum am intarziat o jumatate de ora din motive independente de mine, am intrat totusi sa vad ceva, daca tot eram acolo. In plus, era o premiera pentru mine, nemaivazand niciodata pana atunci un film 3D. Filmul incepuse deja de vreo 2 minute, dar oricum nu as fi pierdut nimic nici daca era inceput de o ora. Mi-am pus ochelarii la ochi, i-am impins bine pe nas si niste oameni au inceput sa arunce cu tarnacoape si sange inspre mine. Asta e un semn bun, inseamna ca efectele 3D exista, asadar am afundat indeajuns de mult ochelarii pe nas. Nu mi-a mai ramas decat sa clipesc des si sa urmaresc minunatul subiect.
Ce a vrut sa zica autorul in aceasta opera: carevasazica cu 10 ani in urma, un miner o ia razna si omoara in subteran pe cine prinde. Dupa 10 ani, cand lucrurile au intrat aparent in normalitate, de Valentine’s Day apare in oras proprietarul actual al minei, care nu poate fi altfel decat tanar, frumos, cu ochi albastri si misterios. Evident, reincep si crimele. De acum incolo incep cautarile, investigatiile si acuzele care pe care. Identitatea criminalului este aruncata cand in carca serifului Axel Palmer (normal, tot tanar si frumos!), cand in a proprietarului minei, Tom Hanniger. Nu lipseste nici partea feminina, reprezentata de draguta dar nu fatala Sarah Palmer, sotia serifului, care a avut in trecut legaturi amoroase cu Tom. Ea oscileaza in a-l crede ba pe sotul ei, ba pe Tom.
Desi iti poate lua ochii prin suspans si prin finalul mai mult sau mai putin asteptat si ai putea spune ca e un film bun, lasa-ma sa-ti dau vreo doua palme virtuale si sa-ti zic de ce e mai prost decat oaia din Extreme Movie.  E plin de clisee unul si unul, dintre cele mai fine si mai celebre: criminalul care nu moare niciodata, oricate gloante sau lovituri ar incasa; victima care tot timpul, fara exceptie, se va ascunde in casa de criminal, sub un pat sau blocand usa cu mainile; ca variatiune la cliseul de dinainte, victima in loc sa iasa din casa, urca la etaj si din nou se baga sub pat; incalcarea flagranta a catorva legi ale fizicii, dar pana la urma ce conteaza fizica, cand trebuie sa tasneasca cat mai mult sange cu putinta, sa pocneasca oasele ca macaroanele uscate si sa zboare diverse obiecte cu o precizie uimitoare, de dragul spectaculosului. Fiind primul film 3D pe care l-am vazut, nu ma hazardez in a comenta efectele tridimensionale, pot doar sa zic ca am fentat cu capul de cateva ori tarnacopul si niste sarme dar am fost improscata toata cu sange. Asta este, nu am stiut ca trebuie sa vin cu umbrela la film. In orice caz, axati-va pe vizual si evitati dialogul, care are si el, la randul lui, cliseele proprii. Nu se dezice de arhicunoscutul “Let’s get outta here”, replicile sunt puerile si construite pe sistemul “Ana are mere”.
In loc de final, vreau sa incep o revolta, o razmerita, ceva, orice, sau macar sa strig in gura mare, din cauza notei muuuult prea mari pe care o are pe CinemaRx. Asadar militez pentru scaderea notei de la 8, cat are in prezent, la 3, cat merita de fapt, si va rog sa nu va fie frica sa dati si calificative sub 7, pentru ca jur ca nu va musca nimeni. Si nu uitati, clipiti des!