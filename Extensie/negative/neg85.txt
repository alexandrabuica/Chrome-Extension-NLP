În ceea ce privește soldatul și stările lui de delir și confuzie, povestea nu excelează. La acest capitol americanii sunt mult mai buni, un exemplu fiind oferit de regizorul Jim Sheridan în filmul Brothers (2009). Joey este o mașină, așa cum el însuși declară, și doar maniera de funcționare a unei păsări colibri îl poate salva de la pierzare (pasărea colibri are abilitatea de a intra într-o stare de hibernare atunci când doarme sau când are nevoie de a-și conserva energia din cauza lipsei hranei). Bănuiesc că acest lucru explică și titlul filmului ales inițial de echipa de producție; acum, pe IMDB, filmul a primit un alt titlu – Redemption, care, până la urmă, este mult mai potrivit.
Chiar dacă filmul reunește câteva teme de o mare importanță în societatea modernă, totuși maniera de reprezentare este una dictată de acțiune. Spectatorul nu are de multe ori posibilitatea de a participa afectiv la probleme protagoniștilor, așa cum se întâmplă de exemplu în Warrior (2011, dezertorul interpretat de Tom Hardy luptă pentru o cauză nobilă, dar acest lucru nu-l scutește de pedeapsă), deoarece scenele sunt filmate din unghiuri obiective, iar camera este mișcată prea repede de la o secvență la alta. Așadar, audiența se va bucura de acțiune, mai puțină decât ceea ce oferă Statham de obicei, lipsă compensată de replici pline de umor, ironii subtile și mai mult joc actoricesc. 