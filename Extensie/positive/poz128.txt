În situaţia în care aveţi nevoie de ceva zâmbete şi de o comedie romantică ferită de majoritatea clişeelor genului, vă recomand cu încredere acest film, “Ruby Sparks“, un film pe care l-am descoperit din întâmplare şi care, pentru mine, a devenit unul dintre cele mai simpatice filme pe care le-am văzut în anul 2012. “Ruby Sparks” este, în acelaşi timp, o poveste de dragoste între două personaje mai mult sau mai puţin ficţionale, dar şi o istorisire (destul de dramatică) despre condiţia geniului, a scriitorului precoce, cu un succes mare din copilărie, care trebuie să supravieţuiască în conştiinţa publicului prin continuitatea operei. Un geniu care, la fel ca în concepţia populară, este predispus la nebunie, este la graniţa între intelectualitatea excesivă şi diagnosticul clinic, urmează (că doar suntem în zilele noastre) şedinţe la psihoterapeut pentru a-şi da seama dacă opera timpurie a fost doar o întâmplare sau dezvoltarea fizică a determinat şi o boală psihică ce îl împiedică să continue.
Calvin Weir-Fields (interpretat potrivit de Paul Dano) este acel scriitor, aflat încă la vârsta tinereţii, abia ieşit din adolescenţă, care a avut mare succes în copilărie, a fost mereu privit ca un geniu al timpului său, dar care se află în prezent într-o lipsă totală de inspiraţie. Merge la psihiatru, încearcă să găsească subiecte, merge la chefuri şi conferinţe, dar nimic. Nimic. Au fost romanele sale din copilărie adevărate sclipiri ale geniului sau doar o întâmplare fericită şi singulară? Dacă se poate răspunde la această întâmplare, ne vom da seama spre finalul filmului.
Apare un vis, în care o frumoasă domnişoară se mişcă, dansează, îl face să zâmbească şi, cel mai important lucru, îl face să se trezească cu chef de scris şi aşterne la maşina sa de scris întâmplările nopţii. Surpriza este că, la trezire, Ea, eroina rândurilor şi a visului său, Ruby Sparks (Zoe Kazan), se află în casa sa, se dă drept prietena sa şi pare a se fi aflat acolo de la începuturile lumii :D. Deşi Calvin este mirat, o crede o simplă halucinaţie a sa, treptat începe să se obişnuiască cu prezenţa ei, de vreme ce toţi cei din jur o văd şi o apreciază. Şi reîncepe să scrie, dar cu efecte ciudate: orice transformare a ei (în prietenă plângăcioasă, în prietenă iubitoare, în persoană indiferentă, etc.) vine din ceea ce scrie el pe hârtie. El creează personajul, el îl transformă: el este creatorul unui personaj care ia viaţă sub ochii săi.
Iată că era nevoie de un film independent pentru a aduce ceva nou comediilor romantice de calitate: cum ar fi ca să îţi scrii singur propria poveste de dragoste şi aceasta să devină realitate, pe măsură ce rândurile se aştern pe hârtie? Numai că şi acest lucru e posibil să devină dificil, pentru că este greu să nu fii prea subiectiv, iar personajele create de tine să nu fie prea dulci, prea siropoase sau prea sensibile. Nici Calvin Weir-Fields nu este departe de acest lucru şi atunci ia măsura radicală pentru un scriitor de a-şi “arde” opera, de a o face să dispară sau măcar să îi dea libertatea să se dezvolte aşa cum ea doreşte, inclusiv prin părăsirea scriitorului original. Are geniul său de suferit? Va regăsi el vreodată fericirea în afara operei? Un film frumos.