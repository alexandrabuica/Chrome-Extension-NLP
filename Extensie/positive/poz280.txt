Sunt filme care iti furnizeaza placerea de a  revedea actori binecunoscuti. Este ca si cum ai intalni pe strada prieteni vechi de care te leaga multe amintiri si momente de comuniune estetica, intelectuala sau sufleteasca.
Acesta e si cazul “Hotelului Margold”, unde reintalnirea cu fenomenul Judi Dench a fost pentru mine o mare placere. Inepuizabila in frumusete fizica (un exemplu fericit al al varstei care aureoleaza si inobileaza trasaturile), in intelegerea vietii si in comunicare cinematografica. Acesta e si cazul reintalnirii cu Maggie Smith (profesorul Minerva McGonagall – din seria Harry Potter) sau cu Cella Imrie (cu dese aparitii in serialul Midsomer Murders sau seria Bridget Jones). Sau Bill Nighy (Valkyrie). Sau – sa nu-l uit pe Dev Patel (Slumdog Millionaire si serialul din 2012 – The Newsroom).
Sunt filme care iti vorbesc despre viata, despre oameni aflati in pragul “anilor tomnatici”, despre “criza varstei a treia”, despre “facturi vechi care se cer decontate”, despre “loialitate, afinitate si respect”, despre faptul ca “te gandesti la propria viata atunci cand moare cineva apropiat”, despre “adaptarea la mediu si despre faptul ca nu aduci inapoi trecutul tanjind dupa el”, despre faptul ca trebuie sa vezi in jurul tau “lumina, culorile, zambetele – pentru ca fiecare te invata sa traiesti”.
Sunt filme care iti dezvaluie o data in plus ineditul, pitorescul si farmecul unui colt de lume in care nu ai calcat niciodata – si poate nu o vei face pana la capatul zilelor tale, o lume cu care ai facut insa cunostiinta in ani lungi de lectura sau de vizionari de filme. O lume care iti asalteaza simturile, “un dezmat de perceptii”, “coplesitor ca un val caruia daca i te opui, te darama, dar in voia caruia daca te lasi, treci odata cu el in partea cealalta”.
Acesta e si cazul Hotelului Marigold, care ne transpune in India, in Jaipur in speta – acolo unde “locuitorii isi vad de treburile lor” si noii veniti invata  cu rabdare si umor sa se adapteze.
Sunt filme in care straluceste uneori cate un visator, un optimist plin de zel care se conduce dupa  deviza “Avem o vorbă în India – totul va fi bine într-un final. Deci, dacă nu e bine, înseamnă că nu e finalul.”Acesta e si cazul “Hotelului Marigold”!
Sunt filme care reusesc si datorita baghetei vrajite a regizorului!
Indemnul meu este sa vedeti acest film, o lectie reconfortanta de viata, valabila sper – nu numai pentru cei copti, dar si pentru varstele mai tinere.
