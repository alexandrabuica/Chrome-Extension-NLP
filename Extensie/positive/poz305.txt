Inapoi la Hunger Games. Prima si cea mai de seama reusita a filmului e rabdarea cu care isi construieste personajele si starile. Expozitiunea e lunga, dar corecta pentru ca te plaseaza veridic intr-o lume a districtelor sarace si murdare. Pe un ton elegiac, in nuante de verde si gri, cu ajutorul prim planurilor si miscarilor tremurate ale camerei o cunosti pe Katniss Evergreen. Jennifer Lawrence, despre care stiam din Winter’s Bone ca e o actrita desavarsita, transmite si aici amestecul necesar de emotie si duritate. In opozitie cu districtele ni se prezinta, ceva mai subtire decat as fi vrut, Capitoliul. O lume a bling-bling-ului, fashion-ului opulent, hipertehnologiilor, dar si a unui spirit imbalsamat al plictiselii.     Katniss se auto-ofera (ca sa-si scape sora mai mica) drept unul din tributurile districtelor catre Capitoliu, tributuri care se vor lupta pana la moarte in stilul unor gladiatori moderni. Suna puternic si dramatic, dar nivelul la care pelicula livreaza vine sub promisiunea facuta. Hunger Games are dintii piliti pentru un certificat pg-13. Bataliile sunt reduse la minim ca volum si intensitate, creaturile cgi de la final fiind doar o modesta compensatie. Psihologia luptatorilor nu capata nicaieri greutate, in schimb dansul pregatirilor e exagerat de lung si cateva momente dialogate aluneca in prea multe explicatii. Maestra in lupta cu arcul, Katniss devine eroina spectacolului, atragandu-i atentia insusi presedintelui Snow (Donald Sutherland). Creierul din spatele Capitoliului stie ca putina speranta controleaza oamenii mai bine decat toata frica din lume, dar ca prea multa speranta dezintegreaza orice sistem totalitar. Iar speranta tocmai a primit un boost important. Astept continuarea, filmul este frumos si bun.