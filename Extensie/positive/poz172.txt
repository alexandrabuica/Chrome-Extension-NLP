Jocurile foamei (The Hunger Games) a fost primul film pe care am hotărât să îl văd la cinematograf în acest an. Timpul nu îmi permite, de obicei, să fac un drum până la cel mai apropiat – aflat, de altfel, chiar în centrul oraşului. Pentru acest film, însă, am presupus că ar merita efortul. Nu m-am înşelat.
Blockbuster-ul american necesită, într-adevăr, un ecran imens, şi mai ales o tehnologie performantă in-surround. Ar fi păcat să ratezi, ca pasionat al filmelor de acţiune, fiecare detaliu vizual sau sonor al momentelor încărcate de adrenalină; sunt multe asemenea momente pe durata celor 142 de minute ale filmului.
Jocurile foamei este cel dintâi dintr-o serie de, afirmă casa de producţie, patru filme, bazate pe trilogia scrisă de Suzanne Collins, deja aclamată de sute de mii de cititori din momentul apariţiei primei cărţi, în 2008. Este un film de acţiune cu o componentă puternic distopiană şi o latură emoţională dificil de ignorat. Evenimentele se petrec în timpul celei de a 75-a ediţii a Jocurilor foamei, organizate de o societate a viitorului numită Panem, societate creată după ce o catastrofă nucleară a distrus populaţia Pământului (deci, pe noi). Panem îşi are rădăcinile bine înfipte în cultura şi civilizaţia romană, iar preşedintele Snow, conducătorul său, ştie foarte bine cum să ţină cele 12 districte sub control. Jocurile foamei sunt un soi de reality show izvorât din răzbunare calculată şi cruzime fără limite: în fiecare an, fiecare district trebuie să ofere câte un tribut, un băiat şi o fată între 12 şi 18 ani, ca aceştia să concureze într-o luptă în care poate exista un singur învingător. Tinerii sunt supuşi unei lupte agonizante pentru supravieţuire, sfârşind prin a se măcelări unul pe celălalt şi a câştiga, în urma sau în ciuda tuturor ororilor, dragostea nemărginită a unui public corupt, decăzut şi marcat de spleen.
Filmul acesta trebuie văzut pentru fluxul neîntrerupt de adrenalină, pentru replicile potrivite date la momentul potrivit, şi pentru câteva întorsături scenaristice neprevăzute în carte. Da. La câteva ore după ieşirea din cinematograf am înşfăcat prima carte. A doua zi, spre seară, le devorasem deja pe toate trei şi eram încă în stare de şoc – însă aceasta este o altă poveste rencenzistică şi va fi spusă la timpul său.