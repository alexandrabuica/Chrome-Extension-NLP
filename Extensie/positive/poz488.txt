Este oarecum impresionant modul în care a fost realizat acest film, un thriller foarte bun, cu o distribuţie de excepţie care pune în valoare talentul colectiv al unei întregi echipe de profesionişti. Brooklyn’s Finest aduce pe marile ecrane acel gen de film poliţist ce tranfigurează o lume dură, plină de corupţie, infractori nepedepsiţi şi destine distruse. Din acest punct de vedere îi acord producţiei lui Antoine Fuqua nota 10, însă să nu-l răsfăţăm pe regizor cu prea multe laude. Ceea ce-i lipseşte cu adevărat acestui thriller este un scenariu impecabil, bine construit şi poate cu un final mai bine conturat. Probabil Michael C. Martin, omul din spatele poveştii, a dorit ca deznodământul deschis să transmită un mesaj spectatorului, implicit acelui individ care a rezistat aproape 2 ore în fața filmului şi care doreşte să rămână cu ceva întipărit în minte după ce iese din sala de cinema, respectiv după ce părăseşte confortul canapelei sale, în funcţie de situaţie. Avem de-a face cu o mică încurcătură de idei la final care nu face decât să nască alte semne de întrebare şi oarecum să te facă să regreţi destinul tragic al anumitor personaje, care în viziunea proprie, au dorit să facă bine. Supravieţuieşte cel mai pasiv în toată această situaţie, dar care cuprins de un eroism nostalgic, face în cele din urmă ceea ce este corect.
Brooklyn’s Finest urmăreşte 3 poliţişti din marea metropolă americană. Eddie (Richard Gere) este pe punctul de a se pensiona, iar fiecare zi rămasă se transformă pentru bătrânul ofiţer într-un mare regret. Tango (Don Cheadle) este un poliţist sub acoperire ce are misiunea de a demasca o adevărată reţea de trafic de droguri, în frunte cu noul ieşit din închisoare, Caz (Wesley Snipes). Ultimul dintre cei 3 este Sal (Ethan Hawke), un om obsedat de bunăstarea familiei sale numeroase, un om al viciilor care nu ezită să fure din banii pe care îi găseşte la diversele locaţii unde face raiduri. Ce au în comun toţi aceşti oameni? Sunt prinşi în situaţii limită care nu le dau pace şi care în cele din urmă îi determină să acţioneze în disperare de cauză.
Filmul urmăreşte trei povești diferite şi cred că dacă bugetul ar fi fost mai mare Antoine Fuqua ar fi putut realiza trei producţii diferite. Fiecare destin în parte poate fi dezvoltat independent, însă aceasta întrepătrundere aparent lipsită de orice conexiune ne conduce încet spre un deznodământ comun, chiar dacă personajele nu sunt conştiente de acţiunile lor corelate. Richard Gere, Don Cheadle, Ethan Hawke şi în mod surprinzător, Wesley Snipes, au interpretări de excepţie care eclipsează scenariul laconic şi în mare aceste este şi motivul pentru care apreciez filmul mai mult decât ar trebui. Trebuie să recunosc că la un moment dat în desfăşurarea acţiunii aveam aşteptări mari din partea finalului, mai ales că împletirea poveştilor devenise una cu totul specială. Însă aşa cum am mai afirmat sub alte forme în această recenzie, am fost dezamăgit de simplitatea şi de risipă de resurse care ar fi dat un plus de originalitate producţiei.
Recomand Brooklyn’s Finest cinefililor amatori de aceste gen; dinamismul este punctul forte al acestui film, însă dacă reuşeşti să treci peste acest aspect, vei descoperi trei poveşti de viaţă ale unor oameni care şi-au dedicat viaţa binelui şi au plătit din plin pentru alegerea făcută.
Filmul este deosebit, impresionant și spectaculor. Acțiunea este interesantă.