Da, avem o distribuţie impresionantă, avem aceleași glume bune pe alocuri şi foarte, foarte multe scene sci-fi care fac deliciul oricărui fan Men in Black. Însă am mai văzut toate aceste lucruri şi în filmele anterioare, nu s-a adus nimic nou în peisaj în afară de alţi vilain-i extratereştri şi 3D-ul deja răsuflat menit să readucă la viaţă serii demult uitate de public. Will Smith, după multe roluri excepţionale, revine în pielea Agentului J şi e oarecum ciudat să-l văd din nou făcând glume nepretenţioase. Omule, ai jucat în I Am Legend, în The Pursuit of Happiness, în Seven Pounds, şi acum revii la Men in Black. Sper doar să nu ajungi ca Nicolas Cage; doar şi el părea un actor promiţător, însă a ajuns să apară în tot felul de filme dubioase doar pentru că încasa ceva bani în plus la falimentul său personal. Te joci cu focul şi văzând că urmează să apară, cel mai probabil, în anii următori, Hancock 2 şi Bad Boys 3 nu pot decât să mă întreb dacă nu mai există oameni capabili la Hollywood care să-ţi pună în valoarea talentul actoricesc remarcabil ce te-a transformat într-un superstar.
Men in Black 3 ar fi, la modul cel mai serios, doar o recomandare pentru o seară de toamnă ploioasă. E genul de film care merge pe stomacul gol, nu cauzează probleme la digestie şi poate fi asimilat cu uşurinţă. Nu vă aşteptaţi acum la efectul Big Tasty de la McDonald’s, Men in Black 3 fiind, dacă ar fi să facem paralelă cu registrul culinar, cartofii prăjiţi pe care îi ronţăiţi înainte de a savura hamburgerul perfect.
