Nu eram străin de producţia Planet Terror a lui Robert Rodriguez şi chiar m-am bucurat să regăsesc acelaşi stil unic şi în Machete, un adevărat spectacol al violenţei duse la extrem. Ştiam încă de la prima vizionare a trailerului că Machete va fi un film original tocmai prin modul în care a fost construită întreaga acţiune şi nu-mi mai rămânea decât să observ evoluţiile actorilor implicaţi în acest proiect, o listă destul de lungă de nume mari de la Hollywood. Adaptarea personajelor la povestea propriu-zisă a fost mai mult decât reuşită, iar eroul central, Machete (Danny Trejo) capătă valențe de caracter mitic.
Firul epic urmărește viaţa lui Machete, un fost agent guvernamental din Mexic a cărui familie fusese ucisă de către duşmanul său, Torrez (Steven Seagal). Între timp bărbatul trece graniţa ilegal în Statele Unite, unde munceşte cu ziua pentru cei câţiva dolari necesari traiului de zi cu zi. Însă pentru un om frate cu pericolul, nu durează mult până este şantajat să ia parte la o tentativă de asasinare a unui senator american, McLaughlin (Robert De Niro). Întreaga acţiune se transformă într-o înscenare pusă pe seama lui Machete, iar acum eroului nostru nu-i mai rămâne decât să desluşească cine este în spatele întregii mişcări.
Machete este un film de acţiune veritabil cu influenţe mexicane. Nu sunt sigur dacă există un termen specific pentru acest gen de producţii, dar majoritatea actorilor au origini latine. Danny Trejo are un rol specific aş putea zice şi corelat cu un scenariu ce-l transformă într-un adevărat erou mexican, personajul său este unul cu totul special. Violența şi sângele gratuit asigură dramatismul unor scene care pur şi simplu te lasă prins în scaunul de cinema. Steven Seagal are o apariţie surprinzător de bună şi deşi ultimele filme în care a jucat în ultima perioadă nu sunt tocmai cele mai reuşite, în Machete am apreciat personajul său, dar şi maniera în care a abordat interpretarea actoricească. Robert De Niro are un rol plat, care nu-l stresează din punct de vedere al efortului depus pe platourile de filmare. Este mai mult un personaj episodic şi poate că prezenţa sa în film nu ar fi fost neapărat obligatorie. Însă fără îndoială accentul său a fost interesant.
Jessica Alba şi Michelle Rodriguez completează o distribuţie de excepţie pentru un astfel de film şi din nou mă aflu prins în nesiguranţa de a mă preciza cu referire la rolul pe care cele două actriţe le-au avut asupra Machete. Alba are un rol simplu care mai mult se bazează pe aspectul fizic, iar Rodriguez intră din nou în ipostaza femeii dure cu multe trăsături masculine.
În concluzie, aş recomanda Machete numai fanilor genului. Am pornit de la început cu premisa că va fi un film violent şi cunoscând oarecum şi munca lui Robert Rodriguez nu am fost dezamăgit la niciun capitol de prestaţia întregii echipe care a dat viaţă acestei producţii.
filmul este bun si intersant. Actiunea este exceptionala.