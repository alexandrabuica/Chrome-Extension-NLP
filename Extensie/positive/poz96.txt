Aventura continuă atât pentru eroii poveștii, plecați în căutarea pietrei Ark și recuperarea orașului de sub munte, Erebor, cât și pentru regizorul Peter Jackson, care poate fi considerat parte a familiei lui J.R.R.Tolkien. Câștigător a 3 premii Oscar în 2004 cu filmul The Lord of the Rings: The Return of the King (2003) și regizor pentru toate filmele trilogiei Stăpânul Inelelor, precum și pentru seriile Hobbitului, Jackson poate fi considerat un expert în lumea fantastică în care trăiesc, iubesc și se luptă hobbiții, gnomii, elfii, goblinii, orcii, vrăjitorii, oamenii și alte creaturi fantastice.
Filmul, ce are la bază cartea lui Tolkien, publicată în 1937, și este conceput ca un prequel la Stăpânul Inelelor, reia călătoria lui Bilbo, a vrăjitorului Gandalf și a celor treisprezece gnomi, plecați spre Muntele Singuratic, pentru recuperarea regatului de sub munte. Câteva intâmplări survenite de-a lungul călătoriei îi schimbă pe unii dintre eroii nostri: Bilbo devine mai curajos după ce fură inelul de la Sméagol, gnomul Kili primește mai multă atenție după întâlnirea cu Tauriel, o războinică din rândul elfilor, iar înțeleptul Gandalf simte primejdia ce pândește toate neamurile aflate „între apusul zânelor și dominația oamenilor” (Sursa: Wikipedia) și îl întâlnește pentru prima data pe Sauron, cel ce slujește întunericul, în Dol Guldur.
Povestea respectă întru totul pașii unui erou plecat într-o expediție ce are drept scop salvarea unei prințese sau a regatului, așa cum sunt prezentați de Joseph Campbell în cartea sa The Hero with a Thousand Faces. Una dintre etapele călătoriei eroului este aceea a inițierii, parcurs urmat și de către Bilbo care, în cea de a doua serie, face trecerea de la hobbitul visător și conservator la unul mai curajos, capabil să înfrunte păianjeni gigantici sau elfi Pădureni. În cele din urmă hobbitul reprezintă pe fiecare dintre noi, dornic de aventuri, dar insuficient de curajos pentru a-și arată adevăratele abilități. Povestea se bazează pe credința lui Gandalf (personaj influențat de către zeul Odin din mitologia germanică și nordică), care consideră că lucrurile mari se realizează cu ajutorul celor mici, permițând astfel oricui să se aventureze într-o călătorie.
Tolkien a avut nenumărate surse de inspirație, dar acest lucru nu dimunuează cu nimic extraordinara putere de creație de care a dat dovadă acest scriitor și implicit, regizorul. Imaginele din film sunt de neegalat, măreția peisajelor, ingeniozitatea în crearea personajelor, soundrackul reprezintă elemente care transferă spectatorul pentru două ore jumătate într-o altă lume, într-un ținut feeric, care devine real cu ajutorul tehnologiei IMAX. Ținând cont de imensitatea producției, este posibil să existe și mici scăpări în filmare, așa cum au fost identificate și în cazul Stăpânul Inelelor, dar frumusețea imaginilor, ritmul alert al acțiunii și personajele atât de cunoscute cinefililor, împiedică spectatorul să le observe.