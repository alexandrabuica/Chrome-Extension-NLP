Murnau mută totuși locul desfășurării acțiunii: Londra devine aici Wisborg (un orășel din Suedia), de unde Hutter este trimis spre Transilvania pentru a-l ajuta pe contele Orlok să facă o tranzacție imobiliară. Suntem în anul 1838, iar călătoria spre teritoriul deținut atunci de habsburgi se duce cu mijloacele timpului, prin locuri întunecate, cu opriri neprevăzute. La hanul la care înnoptează Hutter, aproape de locurile bântuite de fantome, mesenii și hangiul par mai degrabă unguri decât români și nimic nu ne surprinde (de altfel, pe tot parcursul filmului, o singură denumire românească apare, pe una dintre planșete fiind inclus numele portului Galați).
Ajuns la castelul lui Orlok (călătorind cu o trăsură fără birjar, într-un ținut plin de fantasme, fantome și personaje halucinante), Hutter se află pentru prima data în fața lui Nosferatu. De altfel, anunțul cu privire la acesta ne regăsește prima data în fața întunericului: ”Nu-i așa că acest nume sună ca o chemare a Morții în toiul nopții?” Castelul lui Orlok aduce cu o cetate inexpugnabilă, sus pe un vârf de deal, ce mi-a adus aminte de cetatea Râșnovului de astăzi, și este locul primelor momente sângeroase ale filmului, dar și a scenelor rămase memorabile pentru istoria cinematografiei: contele Orlok plimbându-se prin castel, de-a lungul zidurilor, lasând în urmă umbre care sperie mai mult decât propria înfățișare… Sau Orlok ridicându-se din sicriul în care doarme ziua…
Carrey, pentru spectatorii de acum 100 de ani, el era un monstru necunoscut, întunecat, ce nu putea fi învins decât de razele soarelui de dimineață.