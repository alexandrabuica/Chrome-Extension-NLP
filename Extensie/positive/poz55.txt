Reunire discordanta de buddy movie vulgar, comedie romantica stearsa si poveste cu mesaj familist in spiritul sarbatorilor de iarna, debutul pe marele ecran al lui Seth MacFarlane e un film ultrajuvenil si cam atat.
Ted debuteaza si se incheie cu vocea din off oferita de Patrick Stewart si cu senzatia caldut-simpatica pe care ti-o ofera filmele de Craciun. Magie, aer familist, mesaj de regasire si reintregire. Un copil singuratic (John) isi pune o dorinta: viseaza ca ursuletul lui sa poata spune mai mult decat inregistrarea prefabricata “I love you”. A doua zi dimineata, nicio surpriza, ursuletul vorbeste. Partea nostima e ca Ted se afla la aceeasi varsta cu John, iar aerul bleg infatil e cuceritor. Dar dureaza foarte putin.
Desi nu lipsesc momentele in care am ras cu pofta, MacFarlane nu duce la acelasi nivel cele 100 de minute de film. Amuzant punctual, dar nimic cu adevarat memorabil. Mai mult, inlocuiti ursul de plus cu un personaj uman si jumatate din poante vi se vor parea vlaguite. Teddy-fucking-bear e haios, dar senzatia e ca Seth MacFarlane n-are o directie in care sa-si duca povestea. In schimb e fericit ca nu trebuie sa poarte vreo botnita (asa cum se intampla la tv).
Temele vulgar colorate ale cuplului John-Ted se izbesc insa cap in cap cu nuantele romantice John-Lori. Cuplul lor n-are pic de sens. Las la o parte ca Mark Wahlberg, chiar si vopsit, dar cu fruntea brazdata de cute, pare mai degraba tatal Milei Kunis. Cei doi n-au nicio chimie, Mila e o prezenta decorativa, iar constructia relatiei lor si zbaterile aparute din senin miros a artificial de la o posta. Cu sfortari scriitoricesti evidente John e pus in fata unei alegeri imposibile: prietenul de-o viata sau iubita misto.
Gratie incasarilor spectaculoase Ted si-a anuntat deja revenirea pentru un al doilea film pe marele ecran. Eu unul astept inca cea mai buna comedie a anului.
