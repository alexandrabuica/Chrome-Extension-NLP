Bruce Willis interpretează un detectiv dependent de alcool, Jack Mosley, un om cu un trecut lipsit de glorie, ce se află la dispoziţia colegilor săi. Poliţistul este lipsit de orice dorinţă de viaţă, iar activitatea sa poliţienească se află sub umbra paharului. Ceea ce îl salvează din situaţia autodistructivă este misiunea, în esenţă, lipsită de însemnătate de a transporta un deţinut spre a servi drept martor într-un proces necunoscut. Simplul drum despre tribunal se dovedeşte a fi însă presărat de pericole şi nu durează mult până când cei doi se află într-o luptă pentru supravieţuire. Şi mai interesant este faptul că cei care îi vânează sunt chiar colegii detectivului, oameni ai legii dominaţi de corupţie şi de scopul final de a şterge orice urmă a activităţii lor. Aici intră şi martorul, un tânăr infractor, Eddie Bunker (Mos Def), ce urma să aducă sprijin acuzării în cadrul procesului ce ar fi trimis după gratii mare parte din secţia de poliţie. 
16 Blocks nu este la fel de spectaculos precum celelalte filme ale lui Bruce Willis. Accentul planează deasupra personajelor centrale, iar detectivul Mosley ajunge să parcurgă un drum al salvării ce se manifestă în final printr-o răzvrătire împotriva corupţiei colegilor săi. O scenă care mi-a plăcut foarte mult şi pe care am apreciat-o după vizionare a fost cea a presupusei luări de ostatici din autobuz. Mosley este conştient de faptele sale şi, ţinând cont de cunoaşterea procedurii în astfel de cazuri, este pregătit să moară pentru cauza tânărului Bunker. Motivul central al gestului său nu rezidă neapărat în dorinţa de a-l salva pe infractor, ci mai degrabă ar fi mai profund: o pedeapsă pentru activitatea sa din trecut, marcată de aceeaşi corupţie ca şi a detectivilor care-i doreau moartea. În orice caz, realizarea artistică a scenei este una deosebită în special datorită viziunii obiective asupra realităţii ce plana în jurul autobuzului. 16 Blocks este un film bun orice ar zice unele voci cu mult prea răguşite din cauza criticii. Este un film ce a rulat destul şi pe micul ecran, însă acest fapt nu atrage după sine şi o calitate îndoielnică a producţiei. Bruce Willis cu mustaţă face un rol de zile mari şi nu trebuie să fii fan pentru a aprecia acest thriller. 
FIlmul este bun si interesant.