Cineva s-a gandit sa supere zeii asa ca a decis sa faca acest film. Acum ca Harry Potter se apropie de finalul seriei, iar Golden Compass nu a reusit sa smulga prea multi bani la box office, studiourile se afla in disperata cautare de o franciza profitabila care sa tina de urat copiilor doritori de aventuri magice.
Daca in Aprilie vom vedea aventurile tridimensionale ale lui Perseu in mult asteptatul remake la “Clash of the Titans”, tin sa va anunt ca in prezent pe marile ecrane pot fi vazute aventurile lui Perseu varianta “High School Musical”. Frezurile sunt impermeabile, rezistente la foc, apa si electricitate, fondul de ten cade revoltator de pe obrajii acestor pustani de nici 12 ani, iar dialogurile sunt vomitiv cosmetizate sa para “cool”. La fel de lung si plictisitor ca si titlu, Percy Jackson & The Lightning Thief se vrea a fi o potentiala franciza care sa fie extinsa si impartita in multe filme.
Percy Jackson & The Lightning Thief este prima carte dintr-o serie care imprumuta (eufemism) de la Harry Potter pe fata si fara pic de rusine. Singura diferenta este nationalitatea. Percy este american get beget, iar Harry este englez. Magia lui Harry vine de la vrajitori, pe cand cea a lui Percy (Logan Lerman) vine de la zeii greci. Amandoi sunt copii normali care convietuiesc cu membri ai familiei care abuzeaza de bunatatea lor pana cand amandoi afla cat de speciali si faimosi sunt intr-o lume a magiei si a misticismului necunoscuta oamenilor de rand. Percy ajunge cu chiu cu vai (dupa ce ucide minotaurul) intr-o “tabara” intitulata Half-Blood, care pute de la distanta a Hogwarts, numai ca amplasamentul este mai rural. Prietenul lui Harry este Hagrid, pe cand Percy este protejat de fostul 007 – Pierce Brosnan cu mult par, barba mare si copite cgi, aici in rolul centaurului Chiron.
Reclamele la Maseratti, IPhone (utilizat pentru a o ucide pe Uma Thurman in rolul Meduzei) sau orice alta tehnologie la moda din zilele noastre se scurg garla in acest film, surprinzator de bun in comparatie cu cealalta bomba magica computerizata – The Vampire’s Assistant, dar cu aceleasi replici tipice “We must travel to the other side”, “It has been a long time”, “It’s time to find out who you really are”, “You have great powers” si nelipsitele “Leave me, save yourself, go on without me”.
Costume cusute cu ata ieftina, cameouri banale, infecte si dueluri penibile care denota ca Percy Jackson nici macar nu a vazut Hercule – desenele animate de la Disney. Hollywood-ul este portretizat drept sursa raului, poarta catre infernul lui Hades (Steve Coogan imbracat in rocker). Mesajele subliminale sunt atat de evidente si deranjante incat mari semne de intrebare incep sa se aprinda ca niste beculete atunci cand eroii se drogheaza cu flori in minunatul Las Vegas de unde nu mai vor sa plece.
Filmul este urat, dezamagitor, frustrant, enervant, plictisitor si mortuar.
Personajele se uda fara sa intre in apa, filmul avand parte si de o romanta dezhidratata care nu se umezeste nici macar cu saliva unui sarut inocent pe buze. Desi mie mi-a cam venit sa scuip.