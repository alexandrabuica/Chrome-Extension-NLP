Vizionând Sweeney Todd: The Demon Barber of Fleet Street am ajuns la concluzia că acest film reprezintă probabil cea mai slabă producţie regizată vreodată de Tim Burton. Dar se pare că m-am înşelat, deoarece părerea mea s-a schimbat odată cu terminarea de vizionat a filmului Corpse Bride. Deşi durează o oră şi cincisprezece minute, Corpse Bride este un film prea plictisitor şi previzibil pentru o comedie muzicală. Habar nu am ce ar trebui să apreciez la acest film. Efectele şi muzica? Povestea? Sincer, după ce l-am terminat de vizionat am simţit cum mi-am pierdut timpul degeaba. Deşi iniţial mă gândeam că este un film simplu pentru copii am ajuns la concluzia că micii telespectatori nu vor fi nici pe departe impresionaţi de această producţie. Nu spun că pelicula este una slabă, însă nu impresionează cu nimic şi nu se apropie nici măcar puţin de cuvântul spectaculos, cuvânt care pare să-l definească pe genialul Tim Burton. 
Filmul este enervant, jalnic, slab, groaznic, dezamagitor, obositor, penibil, mediocru și frustrant.
Acţiunea are loc în epoca victoriană când o familie de aristocraţi ajunşi la faliment decid să-şi căsătorească fiica, Victoria (Emily Watson) cu Victor (Johnny Depp), fiul unei familii care tocmai a reuşit cât de cât să se îmbogăţească. Ambele familii văd această căsătorie ca pe o oportunitate de a urca pe scara socială, cei doi tineri fiind piesele decisive ale jocului lor. Deşi cei doi sunt speriaţi de această căsătorie se îndrăgostesc instant în momentul în care fac cunoştinţă. La repetiţia nunţii Victor este foarte încordat şi anxios şi nefiind în stare să-şi rostească jurămintele întreaga ceremonie devine un mare eşec. Hoinărind prin pădure el îşi învaţă jurămintele şi ajuns lângă un stejar îşi încheie spusele punând inelul de logodnă pe una dintre ramificaţiile unei crengi, creangă care se dovedeşte a fi mâna unui schelet. Acest schelet aparţine lui Emily (Helena Bonham Carter), o tânără ce a fost ucisă chiar lângă acel stejar de către logodnicul ei, un bărbat ce ar fi dorit-o doar pentru averea ei. Odată cu terminarea jurămintelor aceasta se trezeşte din locul în care a fost ucisă şi acceptă propunerea lui Victor de a-i fi soţie, propunere involuntară de altfel. Victor este dus de aceasta în lumea de dincolo unde i se face cunoscută povestea morţii tinerei şi unde afla că el va fi viitorul ei soţ.