Mereu s-a dus o discutie apriga intre cei care iubesc filmele si cei care creeaza trailerele acestora. De ce apriga? Pentru ca intotdeauna cei din urma, in speranta atragerii unei importante mase de spectatori, nu se vor da in laturi de a utiliza cele mai bune scene ale filmului pe care trebuie sa-l promoveze. Asta in detrimentul celeilalte tabere, oamenii care asteapta cu sufletul la gura un produs care ar trebui sa-i  extazieze prin originalitate.
“Balls of Fury” este exemplul perfect de rebut mincinos care se incadreaza in categoria prezentata mai sus. Trailerul acestui film prezinta absolut toate fazele mai acatari ale filmului, si reuseste astazi sa insulfe sentimentul descoperirii unei comedii speciale. Cand ai insa ocazia sa vezi filmul cap-coada dai peste o plictiseala totala, un subiect ridicol completat de acele cateva scene pe care le vazusei in filmuletul de prezentare, dar care acum si-au pierdut si bruma de umor data de imprevizibil. Aventura promisa nu este acum decat un fiasco.
De mult nu am fost atat de dezamagit de o comedie precum am fost de acest “Balls of Fury”. Mai ales ca avea un subiect sportiv. Mai ales ca se prezenta drept o parodie a filmelor cu arte martiale. Mai ales ca avea o multime de actori cunoscuti in prim-plan: Dan Fogler, Christopher Walken, George Lopez, Robert Patrick sau Terry Crews. M-ai ales tocmai pe mine sa ma pacalesti?!
Dan Fogler ii da viata lui Randy Daytona un fost jucator de tenis de masa care facea senzatie la vremea lui. Timpul a trecut si noi il gasim pe Randy facand show-uri pentru bani, bineinteles bazate pe giumbuslucuri cu mingea de ping-pong. Nimic special, nici macar cand in scena apare agentul FBI Ernie Rodriguez (George Lopez) care-i propune sa se inscrie intr-un turneu underground de tenis organizat de mafiotul Feng (Christopher Walken), nimeni altul decat cel care-l asasinase pe tatal eroului nostru. Penibil, dar cel putin avem motivatia intoarcerii lui Randy in scena.
Apoi ca sa avem parte de parodia promisa se mai introduce in scena un maestru orb care sa-l readuca la forma de altadata pe al nostru. Bineinteles acesta invata zeci de trucuri noi, cele care-l vor ajuta sa-l prinda pe baiatul rau si, nu-i asa, sa ramana cu fata. pe care nu am amintit-o dar care exista intotdeauna, indiferent de poveste. Cam atat cu “Balls of Fury”, film ieftinache care nu ar fi meritat mai multe cuvinte. Set si match!