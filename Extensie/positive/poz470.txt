Simon Pegg este un actor mai bun decât credeam în urmă cu vreo 2 ani. Nu numai că acest personaj este specializat pe comedii, dar umorul britanic conferă producţiilor în care apare o notă de originalitate cum nu vezi în altă parte. Din fericire pentru industria cinematografică, nu s-au apucat încă ‘magnificii’ de la Hollywood să copie filmele lui Pegg, aşa cum este cazul unei alte comedii britanice fără nicio legătură cu Pegg, Death at a Funeral. Un film, odată făcut, ar trebui lăsat să zacă în propria celebritate şi faimă, fără să devină sursă de plagiat pentru alte minţi strălucite. Revenind la Hot Fuzz, regizat de Edgar Wright, încă de la debutul filmului se remarcă ceva ieşit din comun, rupt de realitate şi chiar tinzând spre ‘absolutul’ filmelor de acţiune. Personajul principal interpretat de Simon Pegg, ofiţerul de poliţie Nicholas Angel, este prezentat drept un supererou al Londrei, un caracter dedicat 100% muncii sale, motiv pentru care ajunge şi în atenţia superiorilor săi. 
Hot Fuzz este o parodie excepţional realizată; de remarcat este refacerea cuplului Pegg – Frost din Shaun of the Dead, o altă comedie reuşită şi care a rămas în amintirile multor fani ai genului horror. Hot Fuzz nu are însă legătură cu zombie şi nici nu prezintă o invazie a acestora, ci are în vedere viaţa dintr-un simplu sat britanic. Sat este însă un termen mult prea modest pentru Sandford, un adevărat orăşel în comparaţie cu ce avem noi pe meleagurile româneşti. Nicholas Angel devine un mic erou local încă de la sosirea în Sandford şi în curând constată că nu se întâmplă absolut nimic interesant în aceste locuri. După arestări pentru infracţiuni minore, bărbatul intră într-o monotonie de nedescris, însă o serie de accidente îi atrag atenţia şi-l pun în alertă. El va descoperi treptat că oamenii din Sandford nu sunt atât de paşnici şi că în spatele liniştii ce guverna asupra satului se află o realitate cu mult mai macabră.
Hot Fuzz merită vizionat măcar o dată, chiar dacă nu sunteţi fani ai umorului britanic. Finalul filmului este de proporţii epice pentru acest gen, iar în contextul în care acţiunea are loc într-un sat liniştit, populat în mare parte de persoane în vârstă, cu atât este mai amuzant.
