După lăudatele Oraşul şi Gone Baby Gone, regizorul Ben Affleck revine în forţă cu Argo, un film care cu siguranţă nu te va lăsa indiferent şi care nu-i va lăsa indiferenţi nici pe membrii Academiei americane de film, când va veni timpul completării buletinelor de vot pentru Oscar 2013. Argo are toate atuurile pentru a te menţine în priză, iar faptul că evenimentele s-au petrecut în realitate te va face să respiri în ritmul scenariului scris de Chris Terrio.
Deşi are micul dezavantaj că practic ştii cum se termină povestea (nu s-ar fi făcut un film despre o misiune CIA eşuată, nu-i aşa?), Argo te atrage cu melanjul său de tensiune şi umor şi te poate învăţa că, atunci când situaţia pare fără ieşire, cea mai trăsnită soluţie aflată la îndemână are toate şansele să schimbe contextul.
Povestea începe pe 4 noiembrie 1979, la Teheran, când revoluţionarii ce luptau împotriva familiei şahului iau cu asalt ambasada SUA din Iran, considerată aliat direct al puterii. Rezultatul? 52 de americani sunt luaţi ostatici, dar şase reuşesc să scape şi se refugiază în reşedinţa ambasadorului Canadei. Ei trebuie scoşi înainte ca revoluţionarii să-şi dea seama că lipsesc şi înainte ca relaţiile diplomatice dintre Iran şi Canada să fie periclitate, iar aici intră în acţiune agentul CIA Tony Mendez (Ben Affleck). Acesta pune pe masa celulei de criză cea mai trăsnită soluţie...
Cu ajutorul Hollywood-ului, Mendez se va preface producătorul unui film SF, Argo, proiect pentru care caută locaţii în Teheran. El le va crea identităţi false celor şase funcţionari, fabricându-le trecuturi de succes în industria filmului, dar această idee, oricât de trăsnită, nu va asigura o salvare fără peripeţii, pentru că eroii vor avea de înfruntat isteria din zorii republicii islamice, când străinii încep să fie priviţi cu suspiciune, fiind consideraţi din start susţinători ai şahului.
Poate că Argo înfrumuţesează puţin lucrurile spre finalul filmului, făcându-le o idee mai tensionate decât au fost de fapt, dar premiera de vineri te va vrăji cu un mixul ei inedit de misiune sub acoperire altoită pe eşafodajul extrovertit al unei colaborări cu Hollywood. Căci Mendez, pentru a pune la punct toate detaliile misiunii, trebuie să colaboreze cu John Chambers, specialist în machiaj răsplătit cu Oscar (în realitate) şi interpretat de un John Goodman plin de energie. Împreună cu producătorul Lester Siegel (Alan Arkin), Mendez şi Chambers chiar creează o companie de producţie, cu un sediu într-un studio, un număr de telefon şi reclame cumpărate în reviste precum Variety. Proiectul are scenariu, story board-uri şi tot ce mai trebuie pentru a crea o iluzie cât mai credibilă.
Exemplu excelent de "viaţa bate filmul", proiectul Argo a apărut de nicăieri în 2007, când revista Wired publică articolul "How the CIA Used a Fake Sci-Fi Flick to Rescue Americans from Tehran" ("Cum a folosit CIA un SF fals pentru a salva americani din Teheran"). Iniţial proiectul se chema "Evadare din Teheran" şi trebuia să fie regizat de George Clooney, dar în februarie 2011 Ben Affleck a fost cooptat ca regizor şi actor principal. Rezultatul îl poţi vedea din această vineri pe marile ecrane din toată ţara.