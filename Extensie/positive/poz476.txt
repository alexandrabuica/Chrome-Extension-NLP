Puţină acţiune, Cameron Diaz într-un rol oarecum tipic, un Tom Cruise inspirat de apariţiile din Mission Impossible şi deja avem un film mai mult decât interesant. Knight and Day, în regia lui James Mangold, promite încă din primele scene o abundenţă de acţiune şi un dram de umor numai bun pentru a da savoare firului epic. Trebuie să recunosc că înainte de vizionare eram puţin reticent cu privire la calitatea acestei producţii întrucât am văzut multe astfel de tentative care s-au soldat cu eşecuri în box-office, dar şi în amintirile cinefililor care apreciază arta. Totuşi Tom Cruise conferă o notă de originalitate prin simpla sa apariţie şi sunt sigur că orice alt actor nu ar fi atras atenţia atât de mult. Cameron Diaz are un rol tipic aş zice şi, deşi este o actriţă bună, are de-a face din nou cu un personaj ce nu-i permite să-şi etaleze toate calităţile.
Acţiunea îl urmăreşte pe Roy Miller (Tom Cruise), un agent secret ce urcă la bordul unui avion plin de indivizi suspecţi. În ciuda încercării sale de a o împiedica pe June Havens (Cameron Diaz) să urce la bordul aeronavei, bărbatul se vede nevoit s-o protejeze pe femeie şi să aterizeze în siguranţă pe un câmp în afara oricărui semn de civilizaţie. Ulterior June este acostată de diverse agenţii, printre care FBI şi CIA. şi i se explică că Roy Miller este un fel de agent rebel al cărui singur scop este să vândă pe piaţa neagră o baterie în aparenţă ce nu se consumă niciodată. Însă nu totul decurge atât de bine pentru simpla femeie, întrucât se va trezi prinsă într-o ploaie de gloanţe din care va fi din nou salvată de Miller.
Knight and Day nu a fost cel mai mare succes înregistrat vreodată în box-office, dar cu siguranţă a avut încasări mai mult decât generoase. Oricât aş încerca să înţeleg logica apariţiei unor astfel de filme care în maxim doi ani vor fi uitate de cinefili singurul motiv plauzibil ar fi cel de natură financiară. Knight and Day are norocul unei distribuţii bune şi acesta a fost şi criteriul fundamental pentru mulţi plătitori de bilete la cinema, căci să fim sinceri, scenariul este rupt din filmele de categoria a doua şi efectele speciale sunt cu mult prea banale pentru acest gen de film. Nu mă refer aici neapărat la calitatea efectelor speciale, ci la faptul că avem de-a face cu aceleaşi stereotipuri, aceleaşi scene spectaculoase cu urmăriri între maşini şi gloanţe ce trec la câţiva centrimetri de eroul principal.
Filmul este deosebit, interesant si impresionant. Personajele sun fenomenale.
