Vineri seară a avut loc deschiderea celei de-a şaptea ediţii a anim’est şi, după aproape o oră în care au fost prezentate principalele secţiuni pe care organizatorii le-au pregătit pentru anul acesta, a început și filmul ales pentru a inaugura ediția de anul acesta a festivalului.
anim’est 2012 s-a deschis cu ParaNorman, cel de-al doilea lungmetraj realizat de studioul Laika, o companie de producţie specializată în animaţie stop-motion. Primul a fost Coraline, în 2009, un adevărat succes atât la public, cât şi la critici.
ParaNorman are o poveste destul de simplă, dar încearcă să trateze teme majore precum singurătatea, teama de a fi diferit sau lupta împotriva fricii. Poate că este un film de animaţie, însă publicul său ţintă, cu siguranţă, nu sunt copiii; cel puţin, nu cei sub 10 ani.
Norman este un copil puţin mai special: poate vedea fantome, vorbeşte cu ele, iar bunica este favorita lui, preferând să se uite la televizor împreună cu aceasta decât să iasă la joacă.
Numai că părinţii lui Norman nu sunt tocmai mulţumiţi de comportamentul fiului lor. Ceea ce se va schimba în cele din urmă, pentru că, după ce, într-o noapte, începe un adevărat război între oamenii micuţului oraş în care locuieşte Norman şi zombii “treziţi la viaţă”, e uşor de intuit cum se va sfârşi totul.
Regizorii Chris Butler (care a scris şi scenariul) şi Sam Fell reuşesc să creeze o serie de situaţii amuzante, altele un pic înspăimântătoare, însă eşuează în crearea personajelor. Acestea nu par pentru niciun moment altceva decât… exact ceea ce şi sunt: nişte păpuşi vorbitoare, de care nu m-am putut ataşa nicio clipă.
Din punct de vedere tehnic, filmul este impresionat, realizatorilor luându-le doi ani pentru a-l finaliza. Coloana sonoră, de care s-a ocupat Jon Brion, susţine fiecare scenă într-un mod când mai subtil, când mai evident, oferind acţiunii suportul necesar şi menţinând dinamica întregii poveşti. Iar povestea are puţine momente de relaxare şi nu te plictiseşte niciun minut.
Filmul este minunat, deosebit si superb. Actiunea este amuzanta.