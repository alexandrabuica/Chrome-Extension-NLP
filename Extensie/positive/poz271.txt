“Amour” este, se pare, surpriza premiilor Oscar 2013. Pe lângă nominalizarea preconizată, pentru cel mai bun străin, a mai prins nu mai puţin de alte patru nominalizări, toate importante: cel mai bun film, cel mai bun regizor (Michael Haneke), cea mai bună actriţă în rol principal (Emmanuelle Riva) şi cel mai bun scenariu original (acelaşi Michael Haneke). Pentru o coproducţie europeană, fără a cuprinde şi Marea Britanie (Franţa-Germania-Austria), aceste cinci nominalizări sunt esenţiale şi spun multe.
Georges şi Anna sunt doi pensionari parizieni, în vârstă de undeva peste 80 de ani, care îşi duc zilele împreună într-un apartament impunător, cultivându-şi în continuare cultura generală, prin participarea la concerte sau lecturi zilnice ale unor cărţi interesante. Discută, se iubesc, se tachinează, viaţa lor este liniştită şi fericită. Chiar dacă fiica locuieşte în Anglia, vorbesc des la telefon şi, din când în când, aceasta vine în vizită la bătrânii ei părinţi. Numai că, într-o zi, Anna nu îşi mai aminteşte ce s-a întâmplat cu câteva clipe mai devreme şi, după vizita de la spital, se descoperă că a avut un atac cerebral sever şi paralizează parţial pe partea dreaptă.
Din acest moment, drama familiei apare şi încet-încet, cu trecerea timpului, ea se accentuează: este dificil atât fizic, cât şi psihologic, să ai în grijă un bătrân care nu se poate îngriji, apoi chiar nu mai poate comunica coerent. 
Realizarea este impecabilă, chiar dacă este doar o altă formă de minimalism pur: totul este filmat într-un superb apartament parizian, cu camere largi, cu salon şi un hol magistral, în care mi-aş petrece şi eu bătrâneţile; fiecare musafir urmează un ritual impus de proprietari în privinţa vizitelor: persoanele importante precum fiica şi fostul discipol ajung invariabil numai în salon, asistentele şi ajutoarele temporare întotdeauna în bucătărie. Haneke decupează magistral şi alte amănunte esenţiale ale apartamentului: pereţii şi camerele descrise în imagini fixe, frumoasele tablouri de pe pereţi, mărturii ale unui trecut viu şi fericit al familiei, acum îmbătrânite şi statice.
Cum spuneam, este un film trist, foarte trist, iar drama unei familii aflată în dezintegrare fizică este privită cu empatie, implicând spectatorul, fără , în toate micile detalii care înseamnă îngrijirea unui bătrân, unei persoane care nu mai poate să mişte, să discute şi să fie, până la urmă, omul de dinainte. Fără îndoială, cei care s-au lovit de astfel de evenimente nefericite, vor plânge, vor respinge anumite pasaje, chiar vor urî filmul pentru că le aduce aminte de ceea ce doreau să uite. Filmul este susţinut de interpretarea remarcabilă a celor doi actori principali (Emmanuelle Riva şi Jean-Louis Trintignant), care par să îşi joace propria dramă în ultimul film important al carierei: să nu uităm că Riva are 85 de ani, iar Trintignant are 82. Un film excelent.