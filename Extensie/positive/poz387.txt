2 Guns/2 pistoale, cel mai recent film al islandezului Baltasar Kormakur, îi are ca protagoniști pe Denzel Washington și Mark Wahlberg, doi copii mari puși pe glume, bătăi și răzbunări nasoale.
Povestea este o comedie grozavă despre loialitate și trădare, deși titlul te face să te gândești, în primul moment, la intrigi sângeroase, tensiuni dramatice și băieți răi în acțiune. Și, într-adevăr, ingredientele previzibile nu lipsesc din scenariu, dar sunt presărate cu multe dialoguri savuroase și inteligente, situații aparent imposibile, dar care își găsesc rezolvarea, atmosferă relaxantă și sincronizări perfecte.
Bobby Trench și Michael Stigman sunt parteneri în jefuirea unei bănci, ca pretext de demascare a afacerilor cu droguri mexicane. Ei sunt, de fapt, agenți sub acoperire, coordonați separat de Departamentul Antidrog și Armata Marină. Acțiunea se precipită în momentul în care fiecare agent află identitatea adevărată a celuilalt, culminând totodată cu răzvrătirea superiorilor împotriva lor. Astfel, rămân singuri, 2 pistoale încercând să facă ordine în lumea drogurilor și a corupției autorităților americane. E o legătură frumoasă între cei doi actori, căreia i se subjugă toată aventura de recuperare a banilor furați și obligatoriu restituiți, cu mașini sparte, coduri încălcate, gogoșării aruncate în aer și chiar bătăi, împușcături și competiție pentru revendicarea lui Papi Greco.
Prin marea de gloanțe descărcate și sângele stropit, se întrevede și scheletul romantic al filmului, mai ales că o miză de 43,123 milioane $ se combină bine cu încurcăturile amoroase. Sunt câteva secvențe contextuale, cu Denzel Washington și partenera sa, care amintesc de Flight (regia Robert Zemeckis), prin tehnica de filmare, cadrul și ipostazele în care sunt surprinse personajele. Și în ciuda senzualității scenei, tot nu-i devii părtaș frumoasei Deb (Paula Patton), căci e nehotărâtă și încurcă lucrurile și bărbații și ajungi, până la urmă, să te bucuri pentru lipsa de clișee prin care se dezvoltă povestea. Așa se întâmplă când «Am vrut să te iubesc» nu înseamnă, de fapt, o etichetă.
Denzel Washington face un personaj echilibrat, când energic și vioi, când cumpătat și afectuos. Notabilă este și interpretarea lui Bill Paxton. În schimb, Paula Patton e frumoasă și diafană, dar inexpresivă și neconvingătoare pentru poziția ierarhică pe care o joacă. De departe, Mark Whalberg acaparează desfășurarea acțiunii, dominând prin șarm și carismă majoritatea scenelor. În plus, nu ratează niciodată!
Filmul 2 Guns/2 pistoale o să-ți smulgă multe zâmbete și bună-dispoziție, așa că nu-l rata!