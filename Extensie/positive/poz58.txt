Dupa mecanismul perfect de origine britanica Tinker Taylor Soldier Spy si perla de emotie franceza The Artist cinematografele romanesti gazduiesc in 2012 o afacere de senzatie din tara fiordurilor.
Cand ti se pare ca intra pe o panta asteptata - cea cu un mare premiu si un rival pe masura - Headhunters incepe sa-si decarteze suprizele. Materialul devine dens pana la ametitor: vibreaza negru comic cu o politie norvegiana descrisa in termenii unei perechi de agenti dolofani apti pe post de airbaguri, ingroasa gluma cu cateva momente de tensiune si aluneca la propriu in sange si dejectii. Pe principiul pisica devine soarece si soarecele pisica naratiunea se inchide intr-o zona neasteptata de spionaj industrial a la Le Couperet. Plotul se da peste cap de atatea ori incat veti ramane fara busola. Eroul amoral – interpretat de Aksel Hennie, un Steve Buscemi perfect maleabil pentru partitura filmului – dovedeste indubitabil ca pisica, cel putin cea norvegiana, are minim 9 vieti, si nimic nu pare mai natural decat incredibilul intr-o poveste cusuta cat se poate de strans.
Daca finalul e hollywoodian, in schimb look-ul filmului e 100% nordic. O lume rece, monocromatica, suspect rafinata, un ascunzis perfect pentru lucruri bolnavicioase, chiar paranoice si locul ideal pentru o desfasurare intortocheata, bine lustruita si captivanta, ce transforma Headhunters intr-un absolut "trebuie vazut" cinematografic al lui 2012.
