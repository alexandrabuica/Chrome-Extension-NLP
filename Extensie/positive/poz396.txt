Oblivion nu este nici cel mai bun SF pe care l-ai văzut, nici cel mai bun thriller, nici pe departe cel mai surprinzător (așa cum se vrea) dar este cu siguranță entertainment în stare pură. Este genul de film pe care nu merită să îl vezi altfel decât pe un ecran mare și cu un sunet de calitate dat la maxim.
“Please don’t tell me it was a classic”, îi spune la un moment dat Victoria lui Jack cu referire la povestea ultimei finale ever Super Bowl. “Classic game”! Doar că aici vorbim deja și despre SF-ul în cauză. Scenariul nu e nici pe departe revoluționar, dar este destul de bun încât să te țină cu sufletul la gură dacă te lași în voia lui.
Cu toate că este foarte antrenant, are mici lacune și lucruri care nu se leagă, dar pe care le poți ierta până la urmă. Din păcate însă, filmul nu are parte de destul joc actoricesc și dialoguri care să îl pună în valoare. Dacă nu ar fi fost Tom Cruise și carismaticul Morgan Freeman în rolul principale, filmul ar fi avut mari șanse să ajungă direct pe DVD.
Dacă ești în căutarea unui SF antrenant sau dacă pur și simplu vrei să vezi cel mai recent film Tom Cruise, nu vei fi dezamăgit. Doar să nu te aștepți la mai mult de atât.
