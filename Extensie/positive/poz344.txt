 Sigur ca luate fiecare in parte povestile nu sunt noi. Ba chiar au o familiaritate cinematografica vecina cu cliseul. Si totusi intregul bate partile luate separat si ii adauga un plus. Filmul castiga in primul rand prin rabdare si curaj. Intr-o lume in care se editeaza intr-un ritm ametitor pentru capacitatile ochiului uman, Glen Ficarra si John Requa (regizori responsabili si pentru I Love You Phillip Morris) indraznesc sa staruie cu camera pe un portret al tristetii, de exemplu. Se ajuta serios si de o coloana sonora bunicica, iar personajele principale devin sub bagheta lor cuprinzatoare si veridice. 
   Steve Carell e Cal, familistul cuminte incornorat. Julliane Moore e sotia lui, Emily, cazuta dintr-o criza existentiala fix in bratele unui contabil cu nume nord-european interpretat de Kevin Bacon. In triunghiul lor intervine, intr-o mecanica a plotului fara acoperire ce-i drept, Ryan Gosling alias Jacob. Tipul slick & style ii da cateva lectii lui Cal asa ca...  acesta ajunge in pat cu o nimfomana alcoolica jucata de Marisa Tomei pe care ulterior o descopera profesand la catedra propriului sau copil. Si ma opresc aici pentru ca restul surprizelor din film nu merita stricate.
Scenariul are cateva momente sclipitoare – e o scena care o sa-mi ramana multa vreme in cap cu Emily si Cal mintindu-se la telefon cu tot felul de nimicuri doar de dorul de a fi unul alaturi de celalalt, umorul nu e nicaieri fortat si - indiferent daca poantele vin din niste palme aruncate care incontro sau dintr-o replica cu spil - sala se amuza din plin, iar toata distributia se potriveste de minune in schema: Carell vine cu glumele lui, Moore cu lacrimile ei, iar Gosling si Emma Stone, aceasta Lindsay Lohan ajunsa unde trebuia, vin cu farmecul fizic.

