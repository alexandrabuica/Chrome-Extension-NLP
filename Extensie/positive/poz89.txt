Ca sa o spun pe cea dreapta, nu m-am asteptat nicio clipa ca acest NON STOP sa imi ofere atata satisfactie. Poveste, caractere, ritm, tensiune, mister, suspans, interpretare, scenografie, cinematografie … toate acestea m-au tinut intepenita in scaun, captiva … intr-o sala surprinzator de plina cu spectatori la fel de cuceriti ca si mine.
Pornisem atrasa de numele unuia dintre actorii mei preferati, Liam Neeson si am sfarsit prin a aprecia ansamblul unui mecanism  bine pus la punct, un angrenaj care fara a excela in originalitate, reuseste sa functioneze in parametrii superiori. Pentru ca desfasoara planuri complicate, dar sustenabile prin suporturile psihologice ale comportamentului uman in cazuri de forta majora, pentru ca  liantul politic care leaga povestea este just ales si functioneaza credibil si pentru ca toata actiunea, plina de situatii tensionate se desfasoara inteligent, in fata ochilor spectatorului care are senzatia ca participa activ, fizic si psihic la descalcirea firelor unui ghem dramatic.
Toate tarele constructiei umane par a-si gasi adapost in cateva dintre personajele “rele”: lacomie, prostie, perversitate, tradare … toate tehnologiile sofisticate de varf par a-si da mana pentru a veni in sprijinul celor care vor sa demonstreze ca “nu exista control”, ca acesta “e doar o iluzie”, ca “lumea o schimbi cu sange, nu cu vorbe!”, ca “securitatea e o mare minciuna, este un esec, esecul vostru!”.
Pentru ca la bordul avionului 767, ofiterul de securitate a zborului, Bill Marks (fost politist NYPD, cu grave antecedente – si constant prezente … alcoolul fiind unul dintre aceste necazuri) se confrunta deasupra Atlanticului, in cursa dintre New York si Londra, cu doi dusmani. Unul interior, propria sa persoana, propriile sale slabiciuni, propria sa dezabuzare rutinata si unul exterior, entitatea necunoscuta, un pasager aflat in avion  si care ameninta, pe frecventa federala, cu uciderea, la fiecare 20 de minute a cate a unei persoane. Miza aparenta: depunerea uriasei sume de 150 milioane dolari intr-un anumit cont indicat. Miza reala … surpriza, cu multa tensiune … devoalata mult mai tarziu!
Scenariul si regizorul se joaca foarte abil cu mintile noastre puse la grele incercari si manipuleaza inteligent secretul acelor filme care se desfasoara contracronometru, cu multe personaje implicate, intr-un spatiu redus, cu nenumarate banuieli, cu abaterea atentiei spectatorului catre false certitudini, cu efecte vizuale bine balansate in economia andrenalinei care se acumuleaza secventa cu secventa! Si unul dintre aceste efecte vizuale, bine gandit si orchestrat o reprezinta maniera prin care spectatorul ia la cunostinta de corpusul mesajelor telefonice schimbate intre Bill Marks si necunoscutul terorist. Si poate ca tocmai cuvantul scris este acela care – plutind pe ecran, strans ritmat emotionant, stresant si concludent – ne ofera noua, spectatorilor, o doza suplimentara de adrenalina!