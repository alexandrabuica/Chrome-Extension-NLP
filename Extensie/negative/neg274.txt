Tare rau imi pare ca nu s-a oprit curentul in timpul vizionarii acestei “runde” de tortura vizuala. Poate ca asa mi-as fi eliberat retina blocata pe ecranul care timp de 1 ora si 47 de minute a avut in prim plan o gorila a wrestlingului – John Cena.
Daca as fi putut incadra acest film la categoria “atat de prost incat e chiar amuzant de vizionat”, m-as fi considerat un norocos, dar cert este ca aceasta actiune rasuflata si evaporata, care gafaie la fel ca “gorilla joe” John Cena, nu este nici macar undeva in vecinatatea acestui calificativ. El este protagonistul principal in aceasta umplutura, balast, mult “nimic” de film.
La nivel de grota, pentru cinefilii primitivi, 12 Rounds ar fi functionat de minune, dar sunt sigur ca acest film isi va gasi fanii prin randul plebei care va gusta acest film si se va arunca la pareri sofisticate de genul: “Belea filmu”, “Super marfa”, “Adevarat filmu asta”, “Bah da’ de cand il asteptam”.
Simon spune: “Hello!”, numele meu este Die Hard 3 – With a Vengeance, si observ ca John Cena face pe Bruce Willis. Si daca dam putin fast forward nu vedem decat ca Speed a impanzit peste tot acest scenariu. 12 Rounds este copilul teribil al acestor filme, o clona nereusita si stalcita de filmele cu teroristi care mereu au aceeasi motivatie: banii.
Dar de ce acest John Cena ? Aceasta bruta, acest lovitor de profesie, un “lovi one kenobi” care se crede action star ca Arnold. Chiar daca calca pe urmele sale, el calca stramb, carisma lui limitandu-se la aspectul de lemn uscat si putrezit utilizat pentru a grava aceasta fizionomie de urangutan epilat. Nu exista nici o scapare din calea gaurii negre pozitionata in barbia lui de sasquatch.
Problema este de fapt Molly, iubita lui Cena, Ashley Scott, pe care s-ar putea sa o recunoasteti din Walking Tall, alt film cu alt fost luptator de wrestling – Dwayne “The Rock” Johnson. Se pare ca Ashley da bine pe langa luptatorii de wrestling. Dar aici ea da bine pe ecran atata timp cat nu e langa Cena.
Regula spune ca replici precum “AI GRIJA” si “FII ATENT” sunt de obicei prevestitoare ale mortii. Deci elementul surpriza este strain in acest film in care mor oameni, dar nu asta este problema. Un film care isi exercita dreptul de a stropi cu zeama de adrenalina si testosteron in fiecare scena daca se poate, nu prea poate fi atacat, insultat sau criticat. Michael Bay cu asta se ocupa in fiecare film. Numai ca 12 Rounds face exceptie de la regula.
Pentru final, am pastrat un citat al unui clasic in viata: “12 Rounds este mai prost si mai fals decat un meci de wrestling de-al lui John Cena … daca este posibil asa ceva.”