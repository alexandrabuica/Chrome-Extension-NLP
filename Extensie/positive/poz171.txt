Cuvinte frumoase am auzit despre acest film cu putin timp inainte sa il aleg spre vizionare, venite din partea prientenilor mei din blogosfera. Am inceput astfel vizionarea cu sperante, iar filmul nu a dezamagit. El se incadreaza perfect in ceea ce a dorit sa fie, nu o capodopera, nu un film care vaneaza premii, ci un film de si despre familie, care se poate incadra perfect in orice tipologie a spectatorului de orice varsta. Nu numai copiii vor fi satisfacuti de frumusetea gradinii zoologice, adolescentii se vor bucura de analiza psihologiei unui baiat rebel, dar si de prima lui dragoste, in timp ce adultii vor fi pusi in fata unei adevarate drame a unei familii destramate, a unei incercari de revitalizare financiara si morala, dar si in fata unei povesti de dragoste, trecuta prin toate etapele sale.
Benjamin Mee (un nume interesant pentru personajul interpretat de Matt Damon, un actor pe care l-am placut intotdeauna) nu isi revine dupa moartea sotiei sale. Nici sustinerea patronilor sai nu mai este aceeasi, in jobul sau de jurnalist al extremelor, iar grijile sale pentru cei doi copii sunt din ce in ce mai mari, el fiind cel care era protejatul familiei si nu avea responsabilitati in acest sens. Iubirea pentru sotia sa nu va disparea niciodata. Dylan, baiatul, este la varsta adolescentei si teribilismului, un rebel in adevaratul sens al cuvantului, caruia nu ii este jena sa faca scandal la scoala, iar desenele sale (pline de sange si de capete de mort) sunt doar dovada lasata la indemana spectatorului cu privire la gandurile de moment. Pe de alta parte, adevaratul sprijin vine de la fiica Rosie, o scumpica de fetita, care se ocupa de treburile gospodaresti intocmai ca un adult.
In tentativa lui Benjamin de a acorda o eliberare propriei familii din chingile trecutului, de a oferi copiilor un nou inceput, hotaraste sa caute o noua casa, iar sansa care se iveste este cumpararea unei case de care apartine (si cu care se vinde la pachet) o gradina zoologica. Incepe o perioada de aventuri, atat familiale, dar si finanaciare pentru a asigura sustinerea gradinii zoologice in fata apropiatei inspectii din partea statului, dar si a deschiderii catre public. Kelly, sefa echipei, este atat simpatica, cat si o apriga sustinatoare a supravietuirii in bune conditii a animalelor, iar restul echipei este o adevarata familie care spera ca Benjamin sa fie cel care, in sfarsit, va vedea in zoo nu numai partea financiara, ci si sensibilitatea animalelor si apartenenta lor la o adevarata familie.
Filmul este sensibil, dragut, impresionant in sentimentele descrise, fiind perfect pentru o dupa-amiaza de weekend alaturi de cei dragi. Iar cand printre cei dragi se afla si un copilas, care cu siguranta va aprecia foarte mult animalutele care apar in cadru, de la ursul grizzly care scapa la plimbare prin oras pana la tigrul suferind, filmul va deveni un preferat al familiei. Daca mie personal mi-ar fi placut o dezvoltare a relatiei dintre Benjamin si Kelly (aici o foarte simpatica Scarlett Johansson), desi pana si un sarut a fost suficient, pentru ceilalti filmul a fost suficient de atractiv pentru a aduce, odata cu finalul acestuia, zambetul pe buze.