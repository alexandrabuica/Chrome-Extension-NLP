Un film neasteptat de bun, bine gandit conceptual, bine scris si regizat (are mana de clasa JGL) si nu in cele din urma, foarte bine jucat pe ecran!
Un film care va fi gustat de catre publicul matur si care trebuie bine plasat tineretii a tot stiutoare si a tot cazatoare in capcanele facile ale tavalugului vietii contemporane.
Atat maturii, cat si tinerii, se vor regasi cu oarece jena in tipologia personajelor si se vor intelepti poate intr-o oarecare masura dupa cele cca 90 de minute de vizionare.
Atrag atentia si apreciez in mod deosebit performanta tripla a lui Joseph Gordon-Levitt, care a reusit in toate cele trei ipostaze scenarist/regizor/actor sa se implineasca pozitiv din punct de vedere artistic. Stapanind o complexa intelegere a modului de gandire si a cutumelor psiho sociale ale celor doua grupe tinta de varsta parintii si copii lor a dezvoltat o poveste credibila si imprevizibila, plina pana la suculenta de miez deopotriva amar, dar si hazos optimist. Amar, pentru realitatea frusta a unui segment de tinerete moderna lipsita de valente sufletesti, cotropita de „don-joanism” golit de simtire si sentiment si dedata tehnologiilor moderne care ii pune la dispozitie doar posibilitatea imediata si facila a pornografiei video, ca stimulent sportiv dedicat numai nevoilor fizice. Amar pentru realitatea frusta a unui segment de maturitate intepenita in absurde si vechi si ridicole conveniente sociale. Si ambele segmente sunt bolnave profund de lipsa de comunicare, de substanta coagulanta a sufletelor, de „contopire” spirituala, generatorul sublim al sentimentelor de prietenie si dragoste intre oameni.
O intalnire providentiala cu o femeie matura si inteleapta, care il invata ca „sexul unilateral” e lipsit de valoare, ca relatia fizica dintre un barbat si o femeie trebuie sa fie reciproca, ca momentele intalnirii si „cufundarii” lor trebuie sa ii completeze si sa ii schimbe in bine pe fiecare dintre ei. Un macho singuratic in fata monitorului, incepe sa devina o fiinta umana care experimenteaza comunicarea in relatia cu ceilalti oameni de la sex si pana la sportul in echipa, alaturi de ceilalti.
Repet, un film bine scris, bine articulat printr-o regie cursiva si inteligibila si care aduce pe ecran cativa actori de mare clasa.
Cinematografia semnata de Thomas Kloss este si ea inspirata, releva bine atmosfera, decupeaza estetic figurile si starile actorilor si mi-a creat impresia ca filmul poate fi perfect transpus in teatru. Urcat inteligent pe scena, rezultatul ar fi o buna dramatizare! Si sunt multe exemple de acest fel!
Va recomand acest film cu caldura. Lasati pudoarea acasa, mergeti in sala de cinema, aveti ce intelege si ce invata!