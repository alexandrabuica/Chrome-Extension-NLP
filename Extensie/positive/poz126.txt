Să începem cu începutul :D. Ne-am propus mereu promovarea culturii, chiar dacă nu reușim mereu, iar după alții niciodată. Așadar, să acoperim încă o lipsă în cultura (de data aceasta, generală) a românilor și să explicăm, cu ajutorul Wikipedia, ce a însemnat perioada Prohibiției din Statele Unite ale Americii, perioada în care se desfășoară, în principal, acțiunea din interesantul film ”Lawless”: ”Prohibiția este o măsură legislativă sau administrativă, prin care se interzice producerea, vânzarea, exportul sau importul unor mărfuri. În istoria Statelor Unite prohibiția, cunoscută și sub numele de Experimentul Nobil, a fost o perioadă începând cu 1920 până în 1933, în timpul căreia vânzarea, producerea, consumarea și transportarea de alcool și de băuturi alcoolice erau interzise la nivel național.” A fost epoca în care a prosperat Mafia, în care a devenit celebru Al Capone, în care băutura era mai iubită ca niciodată tocmai pentru că era interzisă. Epoca despre care s-au făcut atâtea filme, încât credeam că niciunul nu mă va mai surprinde.
Ei bine, Lawless pare a nu fi din această categorie, desprinzându-se de filmele clișeistice asupra subiectului prin abordarea atentă a unei familii care produce alcool de contrabandă, depărtându-se însă de tiparul unei familii mafiote. Suntem în fața unei familii din Virginia, familia Bondurant, a cărei singură grijă pare a fi nu prosperitatea, acumularea de mulți bani și afișarea în public cu noile cumpărături (există și excepția, normal), ci liniștea membrilor săi și un trai lipsit de probleme în viitor. Nu este ușor, însă pare că și comunitatea din jur are aceleași ambiții și respectul este reciproc, inclusiv din partea șerifului local.
Numai că trebuia să fie un declick, ce va ajuta ca filmul să se desfășoare, să iasă din monotonia ce părea că se instaurează încet-încet în familia Bondurant. De fapt, sunt măcar două momente care merită să fie menționate și care au un rol important în desfășurarea ulterioară a evenimentelor: în primul rând, apariția în cadru a ”personajului negativ” (pentru că, indiferent de faptul că frații încalcă legea, parcă mereu spectatorul empatizează cu producătorii ilegali de alcool din timpul Prohibiției), a noului ajutor de șerif Charlie Rakes (Guy Pearce, înfricoșător), trimis de autoritățile federale pentru a stârpi contrabandiștii din Virginia, cu sânge rece și fără milă, fapt ce produce primul cutremur în cadrul comunității de mici afaceriști; în al doilea rând, prima schismă și prima excepție din cadrul familiei în persoana fratelui mai mic, Jack Bondurant (Shia LaBeouf), care, deși aduce mult profit familiei, începe să facă și primele greșeli: o luptă inutilă cu Charlie Rakes, mania banilor și a luxului, dar și încurcarea afacerilor cu dragostea.
Adunându-se suficiente premise pentru a rezulta un film antrenant, mă opresc aici cu descrierea acțiunii. Avem în față un film cu adrenlină ascunsă, cu puține împușcături și urmăriri autentice, dar cu viață și suflu date de niște personaje puternice, îmbinate cu o interpretare frumoasă a unor actori perfect potriviți. Dacă nu l-am menționat până acum, pot spune că Tom Hardy, interpretul lui Forrest Bondurant, cel care conduce de fapte familia, cel care își îndeamnă frații să realizeze ceva în viață, pentru că ”ei nu vor muri niciodată”. Nu trebuie uitate nici cele două personaje feminine, interpretate de frumoasele actrițe Mia Wasikowska (foarte sexy) și Jessica Chastain. Pentru mine, unul dintre cele mai bune filme de acțiune ale anului trecut, chiar dacă nu rupe gura târgului la capitolul artă cinematografică sau psihologie a personajelor.