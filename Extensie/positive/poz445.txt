Bazat pe romanul autobiografic omonim al scriitorului britanic Danny Wallace, filmul "Yes man" este o comedie spumoasă, care îl are în centrul acţiunii pe Carl Allen (interpretat de Jim Carrey), un bărbat plictisit de viaţa lui banală, un om ce se ascunde mereu de realitate, ce fuge de probleme în loc să le rezolve… un om fără viaţă, fără vise, fără dorinţe, un semi-robot, motiv pentru care a devenit foarte singuratic şi antipatic oamenilor din jurul său.
Din momentul în care se înscrie la un curs de auto-ajutorare a cărui singură regulă este aceea de a răspunde cu "DA" oricui, pentru orice solicitare, toată existenţa lui Carl se schimbă în sens pozitiv. Sloganul "DA este noul NU" îi influenţează viaţa în cele mai neaşteptate şi surprinzătoare moduri, bărbatul înţelegând însă şi faptul că orice lucru bun are un revers al medaliei.
Dacă eşti genul de om care nu mai iese din casă, prins într-o rutină, care a ajuns să nu mai răspundă la telefon, să nu mai aibă chef de nimic… atunci poţi face şi tu acest exerciţiu. Regula ar fi ca oamenii din jur să nu ştie că îl faci (pentru că-ţi vor cere să faci lucruri pe care chiar n-ar trebui să le accepţi).
"Yes Man" este o comedie romantică, fără a face exces de momente amuzante, dar abundă în optimism şi bună-dispoziţie. Lui Jim Carrey îi reuşeşte unul dintre cele mai bune, mai normale şi mai umane roluri.
În concluzie, "Yes Man" este un film decent, inspirat, cu un mesaj foarte optimist: nu lăsa viaţa să treacă pe lângă tine!
Filmul este minunat si amuzant.