Viitorul este mai aproape decât credem. Dacă acum mai bine de 30 de ani cinematografia se gândea la un an 2000 în care omenirea va renunţa la maşinile obişnuite şi va folosi vehicole capabile de zbor, iată că ne aflăm în 2010 şi încă mai folosim benzină ca principal combustibil. Unii îndrăzneau chiar să viseze la colonizarea planetei Marte sau măcar la o expediţie cu echipaj omenesc, însă din nou viziunea unor producători mult prea entuziaşti s-a dovedit a fi prea mult pentru posibilităţile tehnologice ale prezentului. Repo Men ne duce într-un viitor puţin mai apropiat, într-o perioadă a descoperirilor medicale ce permiteau înlocuirea oricăror organe cu unele artificiale, chiar personalizate la cerere. Însă în această lume aparent ideală, preţul este definitoriu pentru fiecare pacient, iar când aceştia se află în incapacitatea de a-şi plăti ratele, executorii sunt trimişi să recupereze organele cumpărate. În regia lui Miguel Sapochnik, Repo Men nu este doar un film science-fiction de duzină, ci şi thriller ce dezvoltă drama unei persoane ce trece de la o tabără la cealaltă şi este forţată să se adapteze unei lumi noi.
Povestea ne prezintă viaţa lui Remy (Jude Law), un executor a cărui misiune este să recupereze organele de la cei care nu mai pot plăti ratele. Metodele folosite ţin de Evul Mediu, însă slujba este slujbă, iar alături de partenerul său, Jake (Forest Whitaker), el îi tratează pe ‘pacienți’ ca pe nişte fiinţe lipsite de importanță. Însă lucrurile se schimbă când Remy suferă un accident şi primeşte fără acordul său o nouă inimă artificială. Pe lângă faptul că trebuie să muncească suplimentar pentru a putea plăti noul organ, bărbatul îşi pierde şi familia, soţia sa decizând să-l părăsească întrucât nu i-a ascultat sfatul de a renunţa la această slujbă periculoasă înainte de a fi prea târziu. Între timp Remy nu mai poate ucide şi ajunge în incapacitatea de a-şi plăti ratele, cel trimis să-i recupereze inima fiind chiar prietenul său, Jake.
Repo Men părea genul de film ce cu uşurinţă putea fi împărţit în două producţii. Povestea este una destul de complexă, acţiunea dezvoltă mai multe planuri şi urmăreşte în mare procesul prin care Remy trece de la ucigaşul cu sânge rece la o persoană ce a trecut de partea cealaltă şi înţelege suferinţa celor ‘înzestrați’ cu organe artificiale. Jude Law are un rol magistral, plin de scene încărcate cu violenţă, însă m-am obişnuit cu genul acesta de reprezentaţie din partea lui. Rolul din Sherlock Holmes l-a pregătit fizic pentru Repo Men şi corelat cu efectele speciale spectaculoase, Remy devine un personaj mai mult decât fantastic. Această rupere de realitate pe care filmul o suferă pe parcurs îşi are explicaţia în dublul deznodământ şi în mare parte a fost şi motivul pentru care am apreciat şi mai mult producţia lui Miguel Sapochnik. Repo Men devine excesiv de spectaculos în final şi sunt sigur că a captat atenţia spectatorilor până la ultimele secunde din film. Forest Whitaker are de asemenea o interpretare foarte bună şi consider că este alegerea cea mai bună pentru rolul lui Jake. Este un personaj masiv, puţin dereglat psihic şi deşi nu sunt sigur dacă este un tic nervos sau o afecţiune reală, ochii săi te trimit cu gândul la un criminal în serie ce deabia aşteaptă să facă următoarea victimă. Jude Law şi Forest Whitaker fac o echipă foarte bună încă de la început şi până spre final, chiar dacă la un moment dat taberele se inversează.
Recomand Repo Men fanilor science-fiction, dar şi celor ce vor să vadă un film cu adevărat bun.
Filmul este deosebit, impresionant si spectaculos.Actiunea este interesanta si adevarata.