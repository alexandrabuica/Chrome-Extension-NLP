Imaginatie debordanta, ironie fina si sarcasm, asa as descrie in cateva cuvinte “Wings of fame” pe care regizorul si scenaristul ceh Otakar Votocek l-a propus atentiei publicului in 1989.
Peter O’Toole ii da viata lui Cesar Valentine, un actor faimos care sfarseste impuscat de un fan la un festival de film. Asasinul Brian Smith, nimeni altul decat Colin Firth, moare la randul sau, in cateva minute dupa crima, sub greutatea unui reflector. Impreuna, victima si asasin, ii regasim pe o barca ce ii duce catre o destinatie misterioasa.
Viata de apoi sau antecamera acesteia capata asemenarea unui hotel grandios, lugubru, amenintator populat cu sufletele celor care se mai bucura inca de faima printre cei vii. Apartamente luxoase sau camarute insalubre sunt atribuite ocupantilor in functie de oscilatiile notorietatii in viata reala, cei cazuti in uitare disparand efectiv din locatie si din memoria angajatilor hotelului.
Ii regasim printre ocupantii activi ai spatiului de cazare pe Lassie, Albert Einstein, Hemingway si Horace T Merrick, alaturi de figuri necunoscute spectatorului, dar privite ca mari personalitati de ochiul magic al camerei de filmat. Ironia amara rezulta chiar din comportamentul faimoaselor personajei egocentrice, obsedate de propria persoana, dar private de “corul laudatorilor”, persoanele care sa le sprijine, sa le aduleze. Pierduti in linistea si monotonia acestui spatiu in vesnica schimbare, dar in care nu se intampla niciodata nimic, eroii nostri isi umplu timpul cu provocari noi.
Cesar Valentine (Peter O’Toole interpretandu-se cu naturalete  pe sine insusi) are o singura preocupare, aceea de a gasi motivul pentru care a fost asasinat, translatandu-si in viata de dupa viata egocentrismul si nevoia de a fi adulat.
Ambii actori exploreaza la maxim posibilitatile interpretative ale personajelor pe care le intruchipeaza, cu un plus de energie, imaginatie si daruire pentru Colin Firth, caruia personajul ii ingaduie sa se desfasoare intr-o arie mai larga de sentimente.
Sfarsitul povestii este emotionant si surprinzator, fiecare personaj tragand propriile invataminte din “calatoria” intreprinsa, afland, acceptand si invatand lucruri noi despre ei insisi , primind in final fiecare ceea ce merita.
Pentru orice fan Peter O’Toole este inca o oportunitate de a savura talentul marelui actor.