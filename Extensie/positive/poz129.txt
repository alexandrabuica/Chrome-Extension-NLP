Din seria “filmelor de (re)văzut de Crăciun”, o incursiune aproape obligatorie, anunţată de toate topurile posibile, inclusiv acelea de pe blogurile cinefile româneşti, este clasicul “White Christmas”, musicalul cu Bing Crosby şi Danny Kaye. La câteva ore după vizionare, găsesc că este un film supraevaluat, care nu îşi mai păstrează din aura de demult decât melodia nemuritoare care dă titlul filmului, precum şi emoţia finalului, care are loc o adevărată desfăşurare de forţă, emoţionantă până la lacrimi într-adevărat, deşi acoperită de o anumită doză de neverosimilitate. În rest, o poveste cunoscută şi clişeistică, un musical tipic lui Crosby şi Kaye, puţine amănunte care mai pot atrage spectatorul de acum, mai cu seamă pe cel pasionat de filmele de Crăciun care transmit cu adevărat emoţia spiritului adus de această sărbătoare.
Să vă spun câte ceva despre melodia care dă titlul filmului: “White Christmas” a fost cântat prima dată în public de Bing Crosby, de Crăciunului anului 1941.  Care, întâmplător, a considerat că acest cântec nu are nimic special şi spera doar să nu îi aducă probleme. A ajuns repede în topuri şi a fost foarte apreciat de trupele americane aflate pe câmpul de luptă al celui de-Al Doilea Război Mondial. De altfel, şi filmul din 1954 începe cu o paralelă între ficţiune şi realitate: Bob Wallace (Bing Crosby) şi Phil Davis (Danny Kaye), camarazi în război, organizează diferite spectacole pentru colegii lor, unul dintre cântecele principale fiind chiar acest “White Christmas”, interpretat de primul, un început perfect pentru un film promiţător.