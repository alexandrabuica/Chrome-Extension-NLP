Continuând scurta tradiţie, creată de curând, a vizionării intense de filme originare din tărâmurile nordice ale continentului nostru, întâmplarea a făcut ca după îndelungi căutări pe o sursă relativ nouă, pentru mine, să ajung la o producţie finlandeză cu iz de comedie romantică. De altfel, diferenţa dintre Elokuu şi Sandor slash Ida a fost una destul de masivă în ceea ce priveşte calitatea poveştii, dar şi calitatea în sine a scenariului. Cu toate că mă aşteptam la foarte multe stereotipii născute de-a lungul timpului din lipsa de realism americană, producţia aceasta finlandeză a reuşit să păstreze un ritm destul de bun, cu toate că m-am întâlnit des cu scene pur şi simplu prea siropoase pentru gusturile mele. Elokuu este o dramă sau cel puţin aşa se pretinde a fi, cu toate că povestea, în proporţie de 80% este alcătuită din scene cel puţin amuzante. Finalul ar putea fi categorisit drept fiind o dramă veritabilă, dar nu trebuie creată impresia că Elokuu este de-acum un film lacrimogen, vreo copie a genului american atât de des întâlnit în producţii precum A Walk to Remember. Da, posterul nu este chiar cel mai reuşit, dar măcar nu mai am de-a face cu engleza lălăită a nord-americanilor deja în lipsă de idei slabe.
Aku este un tânăr absolvent de liceu sau cel puţin aşa am rămas eu cu impresia. Angajat la un şantier din zonă pentru perioada verii, cu părinţii plecaţi de acasă mai bine de o lună de zile, cu iubita şi ea plecată în nu ştiu ce tabără de vară, precum şi cu cel mai bun prieten tirat şi el în locuri care de care mai îndepărtate, Aku este în pragul depresiei. Absolvise liceul, primise 1500 de euro cadou de la părinţii săi, dar ceva lipsea şi această senzaţie de irosire a timpului pusese stăpânire pe el. Însă lucrurile se schimbă atunci când o întâlneşte pe Juli, o tânără rebelă, opusă prietenei sale ca personalitate (cu toate că iubita sa arăta mult mai bine, părerea mea). Sub pretextul de a o duce acasă în alt oraş, Aku ajunge să pornească la drum alături de, în esenţă, o străină. Drumul lor se va intersecta pe parcurs cu nunta surorii Juliei, cu un cuplu venit în vacanţă într-o parte îndepărtată a ţării nordice, dar şi cu diferite întâmplări care mai de care ieşite din comun pentru naivul Aku.
Filmul este enervant, jalnic, slab, groaznic, dezamagitor, obositor, penibil, mediocru și frustrant.