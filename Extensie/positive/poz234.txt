Warm Bodies este un film uşor de digerat, o comedie plină de haz şi mai ales plină de umor subtil şi uneori cam sec. Încă de când am văzut primul trailer mi-a plăcut ideea: o iubire imposibilă ce nu are nici o şansă. Iar dacă ţi cont şi de faptul că singurele bătălii ce merită purtate sunt în numele iubirii, atunci cu siguranţă iubirea este lucrul care ne face pe noi toţi mai umani. Atunci când am văzut prima imagine lansată cu ocazia unui comunicat de presă oficial, am fost sceptic în privinţa filmului, fiind anunţat cu un an înainte ca fiind unul din categoria filmelor pentru adolescenţi. Mă bucur că nu a fost cazul, Warm Bodies fiind un film cu adevărat deosebit, extrem de original, cu un scenariu stabil şi multe momente de umor printre cele de romantism. Până să apară Warm Bodies s-au realizat numeroase producţii cu şi despre zombi, însă niciodată un film ce prezintă povestea din perspectiva unuia.

Filmul regizat de un tip simpatic pe nume Jonathan Levine (Love Bytes, The Wheckness) prezintă la început viaţa monotonă şi plictisitoare a unui zombi după ce apocalipsa aproape că a distrus omenirea, un zombi ce pierde vremea alături de semenii săi, disperat să soarbă creierul puţinilor oameni rămaşi, pentru a le consuma amintirile, căci asta îl face să se simtă din nou mai uman. Nici un loc nu mai e sigur pe pământ, iar micul grup de oameni supravieţuitori este nevoit să se ascundă mereu şi să caute noi metode de apărare în faţa atacurilor imprevizibilelor creaturi. Tocmai într-o astfel de confruntare, Julie, una dintre supravieţuitoare, este salvată de la moarte de zombiul ce crede că numele său începea cu un R – neobişnuit de prietenos în ciuda aspectului înfricoşător. Pe măsură ce se apropie de frumoasă tânără,  R devine din ce în ce mai uman, dând astfel naştere speranţei că există o vindecare pentru toţi cei afectaţi de epidemie.   R descoperă că încă mai are ceva de oferit – în afară de a mânca creiere şi a fugării oameni – descoperind din nou ce e dragostea, cea care avea să îi dea peste cap toată existenţa monotonă de zombi.
Acest lucru dă startul unor numeroase evenimente neaşteptate ce – credeţi-mă pe cuvânt – fac deliciul acestei producţii.

Cu un stil foarte lejer, filmul încearcă să te facă să zâmbeşti în orice moment, indiferent dacă crezi sau nu în zombi, indiferent dacă crezi sau nu că dragostea poate salva suflete. Căci de fapt despre asta e vorba în Warm Bodies, iubirea tratată cu umor: ultima şansă de a salva omenirea de la anihilare totală şi culmea ironiei, toate astea depind de un zombi!
Warm Bodies este un film inventiv ce revizitează cu umor aproximativ toate scenariile de dragoste tipice dar care au un alt protagonist: un zombi ce îţi va fi simpatic încă de la început cu replici precum: ”de ce nu pot să relaţionez cu nimeni?’’ doar ca să auzi un răspuns sec ”ah da, pentru că sunt mort”.
Filmul are atât de multe replici inteligente, încât înclin să cred că Warm Bodies va deveni în timp un film de colecţie. Iar dacă îţi plac comediile seci amestecate cu puţin romantism, atunci Warm Bodie este filmul pe care trebuie să îl vezi cu o gaşcă de prieteni care au simţul umorului dezvoltat.
Teresa Palmer este excepţională ca de obicei, având parte şi de un partener pe măsură, Nicholas Hoult, la primul rol mai important în care îl urmăresc. Nu cred că are cum să te lase rece un asemenea film, unul dintre cele mai bune ale anului 2013, cel puţin până în momentul de faţă şi vă spun sincer: am avut cea mai plăcută surpriză!!!