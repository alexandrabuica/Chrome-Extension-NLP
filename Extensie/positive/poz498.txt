Meritul este al regizorului Chris Columbus, un maestru al diverstismentului de familie, autor al unor comedii legendare precum Home Alone si Mrs. Doubtfire, precum si al primelor doua filme din seria Harry Potter, de altfel cele mai reusite din intreaga saga. Bazat pe un roman comercial, un best-seller scris de Rick Riordan, filmul foloseste o reteta veche de cand lumea, imbinand mitologia si legendele antice cu spiritul lumii contemporane, ceea ce in anumite momente devine putin cam penibil, filmul fiind salvat de distributia formata din actori tineri ajutati de artisti consacrati precum Uma Thurman, Catherine Keener, Pierce Brosnan, Steve Coogan si Rosario Dawson. Aceasta productie va reusi sa aduca oameni in sala de cinema, dar specialistii in mitologia greaca vor fi consternati de scenariul scris de Craig Titley, insa copiii, adolescentii si adultii dornici doar de o iesire in oras se vor declara mai mult decat multumiti de aceasta fantezie plina de aventuri.
Percy Jackson (Logan Lerman) este un adolescent cu probleme. Sufera de cateva boli, traieste alaturi de mama (Catherine Keener) si tatal sau vitreg (Joe Pantoliano), nu este un elev model, insa are un talent pe care putini il detin. Atunci cand se afla in apa, poate gandi mai limpede decat oricine si isi poate tine respiratia peste sapte minute. Percy va descoperi ca acest talent nu este nimic altceva decat o mosternire genetica, pentru ca tatal sau nu este altcineva decat zeul marilor, Poseidon. Atunci cand fulgerul lui Zeus este furat, vina este aruncata asupra lui Percy, care patrunde in lumea semizeilor pentru a se antrena si a putea sa gaseasca fulgerul si sa isi salveze mama rapita de Hades. Ajutat de frumoasa Annabeth (Alexandra Daddario), fiica Athenei, precum si de protectorul sau, Grover (Brandon T. Jackson), jumatate tap, jumatate om, el trebuie sa gaseasca cele trei perle care il vor ajuta sa iasa din Infern, dar pentru asta vor trebui sa o invinga pe malefica Medusa (Uma Thurman), sa treaca de primejdia mortii in replica templului Athenei din Nashville si sa isi invinga propriile instincte.
Multe momente ale filmului sunt destul de comice, Chris Columbus reusind sa pastreze un echilibru bun intre aventura, fantezie si comedie. Chiar daca scenariul nu detine cele mai bune replici scrise vreodata, ba chiar actorii fiind de cateva ori pusi in momente destul de penibile, evenimentele au avantajul de a se succeda intr-un mod dinamic, spectatorul neresimtind starea de plictiseala. Amatorii efectelor speciale vor avea despre ce sa discute dupa acest film, iar fanii genului fantasy vor avea sansa de a descoperi noi personaje. Actorii consacrati evolueaza in roluri mici, iar interpretarile lor nu au avut nevoie de pregatiri deosebite, in vreme ce nucleul de actori tineri joaca in nota obisnuita a genului acesta de film. Frumoasa Alexandra Daddario mi-a lasat o impresie placuta, insa datorata aspectului fizic promitator si mai putin talentului actoricesc, insa si acesta din urma va putea fi cizelat, caci tanara interpreta se afla la inceput de drum. Logan Lerman are sanse sa devina un viitor star, apreciat in mod special de citititoare revistelor Bravo si Popcorn, mai ales ca se zvoneste ca tanarul actor de optsprezece ani are mari sanse de a-i lua locul lui Tobey Maguire in urmatorul Spider-Man. In mod cert, Percy Jackson and the Lightning Thief nu este un film pentru admiratorii cinematografului de arta, ci doar o metoda de a petrece timpul liber, iar Chris Columbus nu isi bate joc de spectatorii sai, oferindu-le tot ceea ce si-ar fi putut dori de la un film cu o asemenea premisa. 
Filmul este amuzant, deosebit, interesant și frumos.