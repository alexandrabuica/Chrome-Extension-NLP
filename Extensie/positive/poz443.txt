George Ivanovitch Gurdjieff a fost un maestru spiritual iniţiat de înţelepţi ai tradiţiei sufite, un om care a reuşit să combine viziunea orientală cu cea occidentală, un mare vizionar. Filmul urmează naraţiunea cărţii cu acelaşi titlu scrise de Gurdjieff.  În "Întâlniri cu Oameni remarcabili" autorul îşi evocă adolescenţa sa, sub influenţa benefică a tatălui său şi a primului său tutore; apoi tinereţea sa, dedicată unei neistovite căutări a cunoaşterii reale şi universale. Călătorim în ţinuturile Transcaucaziei şi ale Asiei Centrale, în compania prietenilor săi din tinereţe – prinţi, ingineri, doctori, preoţi – oameni remarcabili nu prin aparenţa lor exterioară, ci prin ingeniozitatea, stăpânirea de sine şi compasiunea lor. Muzica filmului este compusă chiar de G. I. Gurdjieff. De asemenea, sunt 
prezentate câteva fragmente din dansurile sacre transmise de maestru elevilor săi. Scopul dansului era să-l înveţe pe dansator cum să-şi integreze în mod armonios centrele intelectual, sentimental şi instinctiv din fiinţa sa.
La baza sistemului predat de Gurdjieff se află următoarele idei:
 omul este într-o stare de adormire, în care nu-şi foloseşte decât o infimă parte a forţei sale afective, mentale şi spirituale;  el este atât de condiţionat de obiceiurile şi de prejudecăţile sale, încât toate reacţiile sale îi sunt total previzibile, el funcţionând la fel ca o maşină;  omul-maşină este supus unei multitudini de legi ce-i determină existenţa;  omul trebuie să ajungă să devină propriul stăpân folosindu-şi liberul arbitru şi aceasta nu se poate realiza decât printr-un proces de auto-observare şi de conştientizare.
"Omul este scindat într-o mulţime de "eu"-ri. Dar fiecare dintre ele este capabil să acţioneze în numele Esenţei, să facă promisiuni, să ia decizii, să fie sau nu de acord cu ceea ce un alt "eu" ar avea de făcut. Aceasta este tragedia fiinţei umane." - G.I. Gurdjieff
Filmul este exceptional si deosebit.