O vorba din batrani despre batrani zice asa: “cine n-are batrani sa-si cumpere”. Adevar sau autopromovare? Best Exotic Marigold Hotel pune laolalta 7 actori veterani si obtine un adevarat feel good movie. Adevar.
Poate ca pentru lucrurile bune e nevoie de rabdare. The Best Exotic Marigold Hotel (un titlu atat de lung incat de aici incolo il voi prescurta cu Marigold Hotel) ajunge pe marile noastre ecrane cand pe alte meleaguri e deja scos la vanzare pe dvd sau blu ray. In plus, de la Intouchables incoace – si el un film venit in cinematografele noastre cu un retard semnificativ – n-am mai vazut o pelicula care sa mangaie sufletul atat de bine. Rabdarea devine o virtute si cine sa ne invete mai bine asta daca nu o gasca de pensionari britanici aruncati intr-o ciocnire a civilizatiilor si personalitatilor in India, la Jaipur. Ei cred ca au venit intr-o Costa Brava cu elefanti, realitatea de-photoshopata e insa cu totul alta.
Apropo de umor, Marigold Hotel lucreaza cat se poate de natural. India cu traficul infernal, cu praful, cu mancarurile de nepronuntat si birocratia care te scoate din pepeni alterneaza cu India farmecului discret, a culorilor vii, a grandorii, a zambetului larg venit din filozofia ca viata e o bucurie traita, nu un drept de la sine. Amuzamentul coliziunii culturale nu capata nicaieri expresii stridente, totul se petrece organic si intr-un ritm poate prea molcom, dar asa cum se cade pentru niste personaje in etate. 
Pe alocuri povestea aluneca in conventional, iar personajele sunt gandite intr-o maniera lejera. Stim bine ca totul se va termina cu bine, toate evidentele arata ca suntem intr-un basm. Dar din cand in cand un basm e exact ce ne trebuie. Lucru dovedit de incasari. La un buget de 10 milioane de dolari, filmul a incasat peste 40 de milioane. Deloc rau pentru niste bosorogi magnifici.
