Hai să ne aducem aminte povestea fraților Grimm. Hansel si Gretel sunt doi copii (frate și soră) ai căror părinți decid, din pricina sărăciei, să se descotorosească de ei în mijlocul pădurii. Odată lăsați singuri, cei doi frați se rătăcesc și dau peste casa din turtă dulce a vrăjitoarei. Ademeniți să intre în casă, cei doi devin captivi, iar Hansel (băiatul) este obligat de vrăjitoare să mănânce multe dulciuri pentru a se îngrașa, devenind astfel o potențială masă delicioasă pentru aceasta. Doar că în momentul în care se pregătea festinul, lucrurile iau întorsătura deja cunoscută, și în cuptorul încins sfârșește vrăjitoarea. Cam asta e povestea clasică a fraților Grimm, doar că acest film se petrece la 15 ani după această întâmplare.
Problema este că dacă ești copil și tocmai ai citit povestea clasică s-ar putea să trebuiască să aștepți tot cam atât ca să vezi Hansel and Gretel: Witch Hunters, deoarece acesta este interzis copiilor sub 18 ani. Ce pot să îți spun este că, da, vrăjitoarele se tem de foc (e logic având în vedere că în perioada în care vrăjitoarele erau ”la modă”, și arderea lor pe rug era de asemenea), cei doi frați au crescut bine și și-au descoperit menirea de a vâna vrăjitoare, au devenit cam singurii capabili să se lupte cu ele și au și niște arme cu mult mai avansate decât epoca în care ei se desfășoară, deci, în principiu, oamenii chiar își fac treaba, doar că împrăștie foarte mult sânge încadrând acest film în categoria fantezie-horror și, de aceea, tu, dragă copilule, nu poți vedea încă acest film. Ce mai trebuie să știi este că Hansel, din cauză că a fost obligat de vrăjitoare să mănânce multe dulciuri, a devenit diabetic și trebuie să își injecteze din când în când insulină ca să nu moară. Morala o deduci singur de aici, nu trebuie neapărat să vezi filmul.
Dacă ești adult și citirea rândurilor de mai sus ți-a stârnit un mic zâmbet în colțul gurii, atunci poți merge liniștit să vezi filmul, pentru că la asta e foarte bun. De fapt așa și trebuie să tratezi acest film ca să ai o șansă să te bucuri de cele 90 de minute 3D: relaxat și cu zâmbetul pe buze.
Filmul este interesant, placut, superb si bun.