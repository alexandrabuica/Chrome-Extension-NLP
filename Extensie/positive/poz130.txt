Mereu am păreri împărţite când vine vorba de sitcom-uri. Cel puţin cele moderne tind să se străduie prea tare să fie amuzante şi cad în ridicol (americanilor le place oricum, însă nu voi vorbi despre ei). Cele vechi au devenit deja filme-cult și sunt încă la fel de amuzante. The Big Bang Theory este undeva la mijloc.
Cele 5 sezoane apărute momentan au ca protagonişti 4 oameni de ştiinţă, toţi fără pic de simţ civic sau talent social, şi pe vecina lor de etaj, o barmaniţă blondă. Cu personalităţi seinfeld-iene şi un apartament împrumutat din „Friends”, acest serial reuşeşte însă să aducă prospeţimea umorului deştept într-un univers dominat de glume răsuflate.
În centrul Big Bang-ului se află Sheldon Cooper, un geniu cu un IQ de 187, introvertit, plin de obiceiuri bizare, printre care felul ciudat în care bate la uşă, strigând persoana pe care o caută şi repetând procesul de trei ori. În mâinile unui actor mai puţin talentat decât Jim Parsons, acest rol ar fi putut deveni o catastrofă mişcătoare. Din fericire însă, laureatul a două premii Emmy şi a unui Glob de Aur, Parsons ne oferă imaginea perfectă a unui tocilar cu o inimă bună, naiv şi fără a deţine înţelegerea de obicei nativă a sarcasmului, sec şi devenit faimos pe Internet pentru replicile sale inteligente.
Farmecul acestui serial stă mai ales în scenariul alert şi tăios, în certurile ciudate şi pline de termeni ştiinţifici, în personalităţile contradictorii, însă atât de familiare, şi în prietenia puternică ce îi leagă pe toţi. Deşi pot vorbi ca nişte birjari de Oxford, publicul înţelege că Sheldon (personajul interpretat de Parsons) chiar ţine la Leonard (Johhny Galecki) şi l-ar apăra dacă ar fi nevoie. În plus, din sezonul trei ajungem la întrebarea: Poate Sheldon să aibă o prietenă, pe care să nu o sperie sau pe care să o nu fiarbă în acid clorhidric?
Vă recomand să vă uitaţi la acest sitcom. E un serial pe cinste, foarte drăguţ, care se ia însă în serios şi are mari şanse de a rămâne pentru mulţi ani un fenomen.