Avioane/ Planes este un basm modern, cu o luptă atipică din care binele câștigă. Nu după 3, ci după 7 probe, nu inițiatice, ci incluse în Raliul “Aripile Lumii”, cel mai rapid sport la înălțime din lume!  Acțiunea se detașează de evoluția clasică, la fel și eroii și armele din povestea noastră.
Personajul principal este Stropi Agrărescu, un tânăr avion utilitar care își dorește să fie mai mult  decât ceea ce este deja. Deși el visează să ajungă avion de curse, nimeni nu crede în șansa lui de a-și depăși statutul de avion agrar din spălătoria intersecției, cu excepția cisternei Chug, prietenul care îl susține necondiționat. Stropi este visător și muncitor, curajos și perseverent, știe să piardă, dar mai ales să se bucure atunci când se califică în competiția mult dorită. În jurul său, gravitează avioane-prieteni la fel de simpatice: Dootie, cel mai bun mecanic femeie și totodată vocea rațiunii din echipă, supraveghetorul ursuz, Leadbotton,  Șefu’ – fost avion de vânătoare și fost instructor. Acesta are un trecut interesant, constituind o sursă importantă de sfaturi, atât pentru ucenicul Stropi, dar și lecții de asumare pentru el însuși. Concurența este reprezentată de aroganță, invidie, complicitate sau dualism, dar și de povești de dragoste pasionante, de iertare și susținere reciprocă.
Animația este, în fond, o metaforă despre prejudecăți și despre șanse, însumând valori morale care aduc zâmbete și optimism, întrucât “un tractor cu aripi” dă dovadă de caracter ireproșabil în condițiile unei competiții pe care și-o dorește câștigată: îi ajută pe cei de lângă el, este sincer și modest în admirația sa pentru veteranii competiției, găsește calea de mijloc chiar și într-ale dragostei, este deschis la sugestiile fanilor, ba chiar își depășește limitele și teama de înălțime, pentru un final fericit. Ca să câștigi, trebuie să te comporți ca și cum ești unul de-al lor, în ciuda diferențelor aparente!
Avioane este și o experiență geografică frumos realizată grafic, în care se punctează reperele culturale ale tărilor în care se desfășoară Raliul: Statuia Libertății (SUA), golfuri reci și cețoase islandeze, oktoberfest-ul și castelul Allgau (Germania), Taj Mahal-ul indian, Vârful Everest din Nepal, Marele Zid Chinezesc și Piramida Soarelui din Mexic.
Dialogurile dintre personaje sunt haioase și conțin și terminologie de specialitate, ceea ce poate stârni curiozitatea  micilor spectatorilor. Pentru că animația este o alegere grozavă pentru copii, mai ales că este 3-D dublată și are și o latură educativă, care poate constitui punctul de plecare pentru discuții ulterioare constructive.