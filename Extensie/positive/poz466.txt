Cowboys & Aliens debutează cu imaginea unui bărbat necunoscut (Daniel Craig) care s-a trezit în mijlocul pustietăţii cu un dispozitiv metalic necunoscut prins de mână. După ce reuşeşte să scape din capcana unor criminali ce-l vizaseră, bărbatul intră în primul oraş ce-i iese în cale, iar după o luptă spectaculoasă este arestat întrucât pe numele său fusese pusă o recompensă. Jake Lonergan ajunge în punctul de a fi „expediat” şerifului federal, însă în clipele premergătoare plecării orăşelul este atacat de către nave extraterestre ce distrug totul în cale şi răpesc o parte dintre oameni, printre care şi fiul colonelului Dolarhyde (Harrison Ford). După succesul distrugerii uneia dintre nave cu ajutorul dispozitivului prins de mâna sa stângă, Lonergan va porni alături de câţiva localnici, printre care şi Dolarhyde, în căutarea extraterestrului evadat şi a locaţiei în care se presupunea că victimele umane au fost duse.
Filmul lui Jon Favreau stă impecabil la capitolul efecte speciale şi dinamică a scenelor şi cel mai probabil un rol importanta l-a jucat şi Steven Spielberg, producătorul executiv al acestui film. Am putea vorbi despre o maturitate a scenelor, o autodisciplină impusă în special datorită genului western. S-au dus vremurile haosului din Iron Man 1 şi 2, Jon Favreau se presupune a fi evoluat între timp şi acest lucru se vede foarte bine în conturarea personajelor centrale. Jake Lonergan este tipul hoţului dur, fără limite, care se îndrăgosteşte şi renunţă la acea viaţă de haiducie pentru a fi cu persoana iubită. Pe de cealaltă parte, colonelul Dolarhyde duce în spate amintirea unui război dureros, dar şi prezentul marcat de un fiu lipsit de educaţie care îi provoacă numeroase probleme. Însă revenind la povestea centrală, oricât de mult ai masca-o prin intermediul efectelor speciale şi a distribuţiei de calitate, nu poate fi ignorată superficialitatea acesteia. Filmul ne aduce în atenţie mai spre final ideea conform căreia extratereştrii au călătorit mii de ani lumină pentru a lua de pe Pământ aur, nu pentru a invada, nu pentru a explora; acel aur – motiv central al genului western – a adus pe mica noastră planetă creaturi dornice de bling-uri.
Cowboys & Aliens este un film destul de reuşit tocmai datorită acestei îmbinări western cu science-fiction; mă aşteptam la o producţie şi mai bună în contextul unui trailer foarte spectaculos şi a unei campanii media ce s-ar fi presupus că susţine un film demn de Oscar. Din păcate pentru cinefili, Cowboys & Aliens merită doar un loc în colecţia personală de DVD-uri.
