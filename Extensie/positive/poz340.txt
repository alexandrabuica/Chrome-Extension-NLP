 Trista istorie de viata a  romanului Claudiu Crulic, atat de putin expusa in media de la noi care se consuma intr-o continua ciorba tabloida, a devenit subiect de film animat in aceasta coproductie romano-poloneza. Moldovean nascut la Dorohoi, copil crescut de niste matusi si tanar plecat la munca in strainatate, Claudiu Crulic a devenit din pacate cazul Crulic dupa ce, prins intr-o masinarie birocratica kafkiana a decedat dupa 3 luni de greva foamei intr-o inchisoare din Polonia, vreme in care argumentele sale n-au fost ascultate nici de autoritatile poloneze, nici de ambsada Romaniei. Acuzat de un furt pe care nu l-a comis, desi avea un alibi beton – era in Italia in ziua comiterii infractiunii respective, Crulic ajunge printr-o serie de intamplari din ce in ce mai dificil de acceptat de o minte lucida, o umbra de om intr-un sicriu. Dramatismul si durerea sunt deopotriva pe ecran si printre spectatori, dar ceea ce e surprinzator la film e ca reuseste sa construiasca, mai ales in prima lui parte, o biografie la care zambesti autentic. Naratiunea la persoana intai – scenariul Ancai Damian e hatru, cu vorbe simple, dar incarcate de ironie, si vocea calda, cu un accent al partilor locului (lucru inaccesibil strainilor care vor urmari filmul) oferita de Vlad Ivanov dau de-a lungul proiectiei un sentiment de seninatate peste care se asterne apoi inexplicabilul tragic.
   Cu o paleta de tehnici de animatie foarte diversa, probabil nascuta din constrangerile unui buget redus, Crulic – drumul spre dincolo e surprizator de original si expresiv. Desenul de mana, pictura in acuarela, colajul cu insertii fotografice, pelicula – toate sunt puse in slujba constructiei unui destin crud fata de care ar trebui sa ne simtim cu totii vinovati. Cei mai multi dintre noi suntem vinovati de necunoastere. 
Pelicula este superba, fascinanta si merita vazuta.