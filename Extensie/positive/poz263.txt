entru câteva minute, timpul pare să se oprească şi un vid imens se creează pentru a oferi posibilitatea conştientizării situaţiei. Cu această ruptură în timp, începe noul film regizat de Andreas Dresen.  
Dresen revine de data aceasta cu o dramă întâlnită tot mai des în societatea noastră, dar de care nimeni nu se interesează îndeajuns, preferând să îndepărteze posibilitatea unei asemenea drame din propria viaţă.
Frank, un bărbat de numai 40 de ani, este diagnosticat cu o tumoare pe creier care nu poate fi operată, medicul informându-l că mai are doar 3 luni de trăit. „Oprit din drum” la vârsta la care se presupune că viaţa abia reuşeşte să capete un sens, Frank trebuie să găsească o modalitate de a suporta gândul finalului prematur, aceasta fiind probabil una dintre ideile ce ajung să fie tolerate si acceptate cel mai greu de către o fiinţă umană. Aşadar, filmul ne poartă prin procesul instalării morţii, urmând îndeaproape cei cinci paşi descrişi de specialista în psihiatrie, Elisabeth Kubler-Ross, în cartea On Death and Dying (1969): izolarea, furia, îndoiala, depresia si acceptarea. Povestea nu trasează neapărat limitele dintre aceşti paşi, deoarece, în asemenea momente, oamenii trec prin diverse stări emoţionale, iar crearea unor scene clar delimitate emoţional devine aproape imposibilă. Totuşi, amalgamul de situaţii şi sentimente scoate în relief importanţa unei familii şi solidaritatea dintre membrii acesteia. În  prezenţa acestei tragedii, Frank are şansa unei familii puternice, care îşi sacrifică ultimele puteri pentru a-i oferi suportul necesar.
Dresen se distinge prin stilul său realist, apropiat de documentar uneori, dar şi prin improvizaţia utilizată în filmările sale. Cum deja ne-a obişnuit în celelalte filme, Dresen nu foloseşte un scenariu clasic; totul se bazează pe cercetare, realizată împreună cu scenaristul Cooky Ziesche. Dresen se distinge prin stilul său realist, apropiat de documentar uneori, dar şi prin improvizaţia utilizată în filmările sale,regizorul nu urmăreşte neapărat transmiterea unui mesaj printr-un film, ci mai degrabă descoperirea lui pe parcurs. 
Realismul pur inundă întregul film, spectatorul găsindu-se lipsit de apărare în faţa unor scene cu care nu este obişnuit. Fizionomia actorilor ce îi interpretează pe Frank sau pe soţia acestuia, Simone, vin să întărească ideea de universalitate a situaţiei: chipuri obişnuite, care oferă o bază reală întregii poveşti (spre deosebire de filmele americane ce reuşesc să aducă pe marele ecran o figură drăguţă pentru orice situaţie – a se urmări în special ecranizările realizate după întâmplări adevărate!).
Bazat pe realism şi pe un stil documentar, filmul reprezintă exact tipul de cinema preferat la festivalurile de film ,„Oprit din drum” este o poveste ce, pur şi simplu, ne opreşte din propriul drum pentru a ne prezenta o realitate ce poate deveni cândva a noastră, iar, din această perspectivă, este un film ce îşi atinge scopul. 
