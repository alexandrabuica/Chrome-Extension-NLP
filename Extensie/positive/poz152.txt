„The Apprentice”, serialul original american cu Donald Trump, este unul din cele mai apreciate, populare şi remarcabile din istoria televiziuni americane.
Trebuie să mărturisesc că de mulţi ani, acesta a rămas serialul meu preferat. Încă din 2004, am avut primul contact cu serialul, când unul din profesorii cu care am interacţionat în timpul facultăţii a pus primul episod spre vizionare într-un seminar, discutând apoi următoarea oră cu studenţii pe marginea lui. Pot să spun că toată lumea era încântată. Parcă era electricitate în jur. Mulţi din colegii mei erau absolut încântaţi, iar pasiunea pentru „The Apprentice” era contagioasă. Într-un semestru din 2006, la una din grupele la care participam, cred că nu era săptămână să treacă în care să nu găseşti măcar un student cu „The Apprentice” asupra lui. Numai din câte ştiu eu, doi prieteni chiar s-au luat la întrecere care vede mai repede fiecare episod. Era frecventă întrebarea: „ai cumva DVD-urile cu The Apprentice? Poţi să mi le împrumuţi şi mie?” şi răspunsul: „Nu, i le-am împrumutat lui cutare.”
După părerea mea, „The Apprentice” este  un show foarte valoros tocmai pentru că fiecare episod oferă (cel puţin) o lecţie de business şi arată cum funcţionează competiţia şi cooperarea între oameni de succes care adesea deja sunt milionari în $ şi experţi în câmpul lor de activitate. Pentru cei care nu au accesul fie la educaţie superioară de top (cum ar fi un MBA), la o comunitate profesionistă de business (cum ar fi Junior Chambers International, Open Coffee sau InterNations, ca să dau câteva exemple cunoscute în Bucureşti) sau la cărţi de specialitate în limba engleză, „The Apprentice” poate fi un substitut sau un punct de pornire în aplicarea antreprenoriatului, marketingului, vânzărilor şi domeniului imobiliarelor.
Serialul este fascinant, după părerea mea în special pentru trei mari categorii profesionale: antreprenori, marketeri şi specialişti în resurse umane.
În toată această vâltoare, ţin să vă amintesc că aici avem un spectacol, în care Donald Trump este un actor. Vedem, cel mai adesea, partea sclipitoare, impresionantă a personalităţii sale şi mai puţin aceea întunecată, care este adusă mai curând la adresa publicului prin documentare precum „You’ve Been Trumped”, al cărui trailer îl puteţi vedea aici, dar despre asta cu altă ocazie. Dacă nu îl apreciaţi ca personalitate sau ca om de afaceri, atunci trebuie să recunoaşteţi măcar că îşi face rolul foarte bine.