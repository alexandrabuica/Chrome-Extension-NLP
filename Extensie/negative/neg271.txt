Participant la editia din acest an a After Dark Horrorfest, un festival anual de filme de groaza (sunt prezentate 8 filme “To Die For”, asa cum prezinta ei pe afise), “Butterfly Effect: Revelation” nu reuseste sa se ridice la inaltimea asteptarilor. Majoritatea am vazut “Butterfly Effect” cu Ashton Kutcher, film de mare impact in 2004. Cei care nu l-au vazut inca ar trebui sa-l caute si sa lase deoparte acest sequel fara esenta. Sau, daca doriti neaparat un thriller captivant bazat pe calatorii in timp, puteti incerca “Timecrimes/ Los Cronocrimenes”.
Desi au trecut cinci ani de la filmul “mama”, si am avut parte in 2006 de o continuare cat se poate de infecta, partea a treia nu aduce nimic nou. Avem acelasi “jumper”, un tip atragator care sare in timp pentru a identifica criminali, pentru ca mai apoi sa-i identifice in analele politiei. Lame! Mai e si platit pentru treaba aceasta.
Totul a inceput de la un incendiu devastator din urma cu ceva ani cand personajul principal, Sam, s-a intors in timp pentru a-si salva sora din flacari. Dar, dupa cum bine stim, din prima parte, daca schimbi ceva in trecut acesta se va intoarce impotriva ta. Asa ca, in schimbul surorii sale isi pierde parintii.
De atunci decide sa nu mai intervina in evenimente preferand sa observe de la distanta. Problema este cand isi aminteste de moartea violenta a primei lui iubite (straniu, se pare ca o uitase in totalitate pana la aparitia sorei acesteia), si nu poate rezista tentatiei de a descoperi identitatea criminalului. Astfel avem parte de mai multe salturi care ne ametesc la propriu, de fiecare data descoperind o lume schimbata, desi personajele sunt aceleasi.
Singura necunoscuta ramane faptuitorul. Care intre atatea salturi a inceput sa ucida mai multe femei. Da, omul nostru creeaza un criminal in serie, caruia i se da un nume de masina, Pontiac. La un moment dat il suspectam chiar pe Sam, dar ar fi fost prea de tot sa ne invarta o ora si jumatate in jurul cozii. Sincer, singurul lucru surprinzator a fost identitatea criminalului. Dar daca cititi cu atentie randurile de mai sus veti vedea ca am divulgat-o. Indiciu: cand un fluture da din aripi intr-o alta parte a lumii, acest fapt infim iti influenteaza destinul. Profund! Filmul? Preferabil de evitat.