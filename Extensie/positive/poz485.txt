Prince of Persia: The Sands of time (2010) încearcă din răsputeri să se desprindă de mocirla în care sunt situate filmele mai sus menţionate, aducând în faţa publicului un actor în plină ascensiune şi o serie de efecte vizuale menite să taie respiraţia. Filmul îşi atinge acest obiectiv din anumite puncte de vedere. Dacă am putea să scoatem din ecuaţie scenariul şubred, atunci poate că ne-am putea bucura în totalitate de un film antrenant de la care nu ne-am putea desprinde ochii în cele două ore ale sale. Dar nu pot să nu critic acest aspect neglijat de marea majoritate consumatoare de filme proiectate la cinematograf. La o privire de ansamblu, Prince of Persia: The Sands of time (2010) reprezintă un film în care parkour-ul, săbiile şi pumnale care mişună prin cadru, încearcă să îşi găsească un rost în desfăşurarea acţiunii presărată pe alocuri cu glume de o calitate deosebită.
Îmi imaginez că publicul ţintă este reprezentat de copiii care abia se mai desprind din faţa monitorului pentru a-şi satisface nevoile fiziologice şi eventual pentru a trage un pui de somn înainte de a pleca la şcoală. Cu toate acestea, mulţi adulţi vor găsi mai mult decât amuzante replicile taiose dintre prinţesa Tamina (Gemma Arterton) şi prinţul Dastan (Jake Gyllenhaal). Dacă cei mici vor purta discuţii aprinse pe tema salturilor spectaculoase (şi inutile aş spune eu) ale prinţului Dastan, cu siguranţă vor exista adulţi care vor comenta pe baza disputelor dintre cei doi pioni principali (exemplu: “Vai frate ce i-a dat peste bot, să moară fapta”). Chiar dacă în jurul prinţesei Tamina se formează o aură de mister şi un val de complimente ce vizează frumuseţea, în momentul apariţiei, publicul va suferi o decepţie, ea neavând trăsături ce o califica drept cea mai frumoasă din ţinut.
Acurateţea istorică bineînţeles că nu este respectată, însă ceea ce contează este că Dastan împreună cu cei doi fii ai regelui Sharaman (Ronald Pickup) , Garsiv (Toby Kebbell) şi Tus (Richard Coyle) izbutesc să asedieze oraşul Alamur având în plan capturarea armelor făurite în acest loc. Ulterior se va dovedi că acest a fost doar un pretext invocat de Nizam (Ben Kingsley) pentru a putea pune mâna pe  un pumnal cu puteri uluitoare. Dastan este acuzat de omorârea regelui şi astfel fuge pentru a-şi salva viaţa şi pentru a-şi demonstra nevinovăţia. Ajutat de prinţesa Tamina, el porneşte într-o călătorie la capătul căreia nevinovăţia lui să fie recunoscută.
Pumnalul devine motivul central al filmului, o mulţime de personaje fiind agrenate în căutarea şi capturarea obiectului mistic a cărui utilitate poate fi găsită în deţinerea puterii în Persia, şi de ce nu, chiar şi în lume. Filmul reprezintă o parabolă a luptei oamenilor pentru putere şi totodată critică lăcomia şi trădarea, promovând bunătatea şi onoarea oamenilor.
După filme precum Four weddings and a funeral, Donnie Brasco sau Harry Potter and the goblet of fire, regizorul Mike Newell realizează o producţie în care salturile spectaculoase, răsturnările de situaţie şi luptele haotice reprezintă elemente compensatorii pentru un scenariu fragmentat. Cât despre producători, Prince of Persia: The Sands of Time (2010) reprezintă încă un proiect bifat din categoria magnet de public.
Filmul este impresionant, atractiv și minunat.