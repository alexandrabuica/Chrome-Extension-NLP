Prezentare: După filmul spiritist de succes "Nosso Lar", brazilienii ecranizează o altă carte scrisă de mediumul Chico Xavier şi dictată de spiritul Andre Luiz. "ŞI VIAŢA CONTINUĂ" analizează încrengătura de legături karmice, afecte puternice şi fapte imorale în care sunt prinşi membrii a două familii. Personajele principale sunt Evelina şi Ernesto, răpuşi aproape simultan de aceeaşi boală necruţătoare. Se regăsesc în lumea spiritelor, unde se familiarizează cu noile realităţi subtile, îşi reconsideră viaţa petrecută în trup uman şi înţeleg complexitatea relaţiilor karmice dintre rudele şi prietenii rămaşi în lumea celor vii. Cele două spirite încearcă să-i ajute pe cei dragi cu sfaturi binevoitoare şi învaţă să-şi învingă pornirile sentimentale nepotrivite, preluate din viaţa lor terestră abia încheiată. În final înţelepciunea divină decide închiderea conturilor karmice într-un mod surprinzător: uciderea şi ura sunt compensate prin naştere şi iubire de prunci.
Un amendament la doctrina spiritistă: odată ce spiritul îşi recapătă amintirea vieţilor anterioare, el nu se va mai identifica exclusiv cu personajul ultimei vieţi abia încheiate, ci îşi va redobândi personalitatea universală. Deci spiritul nu este chiar aceeaşi persoană cu omul!
Personajele sunt inspirate din realitate. Merită să medităm la adevărurile spirituale desprinse din film şi să ne autoexaminăm gândurile şi comportamentul, pentru a evita greşelile comise de eroii peliculei. Ideea principală este că viaţa continuă şi după moarte, plină de entuziasm, speranţe, dar şi eforturi, realizări, în toate planurile Vieţii Cosmice, urmând Legile lui Dumnezeu, dintre care cea mai dură este Legea Karmei (a cauzei şi efectului).
Filmul este exceptional. Actiunea este deosebita si interesanta.