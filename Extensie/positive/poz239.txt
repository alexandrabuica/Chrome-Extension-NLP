Tarzan 3D nu excelează: ne arată un film încetinit, cu efecte speciale întârziate, cu o poveste care parcă nu emoționează și nu transmite aproape nimic care să te ducă la cinema. Pe deasupra, e vorba de un film care nu este produs la celebrele studiouri de succes de la Hollywood, ci este un film european, produs în Germania. Nu vă luați însă după aparențe, nici eu nu am făcut-o și nu am regretat (chiar dacă este un film de animație, nu neapărat una dintre preferințele mele).
Cei care au văzut originalul din 1932, probabil din ce în ce mai puțini, vor constata că scenariul din 2013 nu se abate prea mult de la povestea de demult: același copil pierdut prin jungla africană, aceeași adopție a sa de către maimuțe, aceeași adaptare la un tărâm prea puțin favorabil oamenilor, cățărări pe stânci, copaci și liane, întâlnirea cu Jane, reîntâlnirea cu oamenii buni și răi. Pare a nu fi schimbat aproape nimic, dar totuși este. Scenariul s-a schimbat pe alocuri căutându-se atât adaptarea la prezent, cât și la rigorile noii tehnici 3D. Așadar, avem nevoie de o poveste mai închegată, ca să placă și contemporanilor (mai ales adulților). Aceasta a fost ușor găsită: o corporație americană vrea să descopere o nouă sursă de energie, una care să permită să dețină locul întâi pe plan mondial la energie, dar și mulți-mulți bani.
Filmul chiar începe într-o lume de acum multe zeci de milioane de ani: dinozaurii încă trăiesc, dar un meteorit de dimensiuni uriașe cade pe Pământ, undeva în zona Africii Centrale, ducând la dispariția acestora și la o nouă ordine mondiale. Peste ani, exploratorii caută încă acest meteorit, despre care nu sunt decât legende, dar și mici părticele energetice, printre ei aflându-se și părinții lui Tarzan, dar și cei ai lui Jane. De aici, povestea se cunoaște, iar lupta dintre lumea care merită să fie conservată întocmai și cei care își văd numai de propriul interes este din ce în ce mai intensă. Iar Tarzan și Jane (simpatică foc, chiar animată fiind) se implică teribil, căutând o salvare a bunului simț, care nu există în cadrul corporațiilor.
Așadar, dragi copii și părinți, vă spun că Tarzan 3D, varianta 2013, e un film de animație neașteptat de bun. Se vede treaba că o poveste arhicunoscută poate crea încă magie, și în rândul adulților, și în rândul copiilor.