The Croods – este în primul rând o comedie simpatică ce se foloseşte excelent de un pretext cu totul diferit: viaţa agitată de familie . . . din perioada cretacică.
Este vorba de familia Croods, care deşi trăieşte cu câteva milioane de ani în urmă, lasă impresia – din dialoguri – că ar putea fi vorba chiar de un cămin din zilele noastre. Evident pe atunci, familia aşa cum o cunoaştem azi nu exista, singura unitate socială a oamenilor primitivi fiind probabil clanul ce avea o rază de activitate restrânsă, cu un loc bine stabilit în care familia se simţea în siguranţă. Desigur, vieţuitoarele din jur amintesc doar pe alocuri de ale noastre. Familia Croods – ce se vrea a fi una din primele familii moderne deşi cu mult haz şi farmec mai aleargă şi în patru labe – preia convingător aproape toate clişeele relaţiilor familiale pe care le cunoaştem. Povestea creată de regizorul Chris Sanders şi Kirk De Micco, e doar un simplu suport menit să menţină structura unui film ce ignoră regulile şi tiparele, rareori lăsând impresia că NU ai venit să te uiţi la un film de animaţie, ci chiar la un film real de comedie.
Dezvoltarea personajelor te prinde chiar de la început, atunci când observi cât de asemănătoare – cu zilele noastre – este pasiunea exagerată a tatălui puţin cam limitat, “şeful” sever ce dirijează şi protejează fiecare membru al familiei Croods: mama supusă dar evident mai înţeleaptă, bunica cicălitoare şi intotdeuna pusă pe glume, fiul bătut în cap şi nu în ultimul rând, fiica adolescentă şi rebelă ce are parte de o atenţie deosebită.
The Croods nu este doar o comedie de familie, ci şi un spectacolul vizual extraordinar, autorii bazându-se pe aventurile celor câteva personaje în drum spre aşa zisul “tărâm al făgăduinţei” – acolo unde-şi pot găsi salvarea – parcurgând un drum ce conţine peisaje fabuloase, confruntări cu diverse fiare ale preistoriei, aventuri şi peripeţii ce se dezlănţuie într-o fantezie animată de vis şi efecte vizuale spectaculoase. Pe de altă parte, animaţia The Croods aduce în prim plan toate trimiterile satirice la năravurile oamenilor din ziua de azi într-un mod plin de haz. Nu cred că mai are rost să menţionez că filmul regizorului Sanders, are parte de contribuţia câtorva actori faimoşi ce îşi împrumută vocea personajelor animate – în frunte cu Nicolas Cage (tatăl Grug), Ryan Reynolds (adolescentul Guy), vocea magnifică a fantasticei Emma Stone (fiica adolescentă Eep), Catherine Keener (mama Ugga), Clark Duke (fiul Thunk) şi Cloris Leachman (bunica).
Calitatea graficii şi a efectelor speciale animate aruncate în joc de cei de la Dreamworks este adesea tangentă cu realismul, The Croods fiind un spectacol foarte vesel si convingător, un film colorat şi foarte ritmat ce te va face să te simţi din nou ca un copil în faţa unei acadele uriaşe.