Nu îmi plac şi nu mă uit la filmele cu şi despre eroi. Mai cu seamă când este vorba de eroii cu mult testosteron din zilele de astăzi, care pare să mi se facă dor de Conan barbarul, interpretat de Arnold sau de seria Mad Max. Sau aceia nu erau eroi sau supereroi în accepţiunea modernă a cuvintelor? The Avengers este probabil un film bun numai pentru fanii genului (aşa cum scriau prietenii de la Marele Ecran), pentru că aceştia, atraşi de gen şi de problematica SF-ului modern în care nişte eroi (auto)construiţi sau care sunt doar efectele unor experimente eşuate, vor găsi o oarecare satisfacţie în reunirea tuturor eroilor în acelaşi film, uniţi împotriva forţelor negative. Pentru mine, nu mai aştept ca în următorul film să apară şi Superman, Spiderman şi/sau Batman. Ceva în genul The Expendables 2.
În rest, scenariul tipic: un spirit malefic (Loki) scapă din “cuşca” pământeană şi dă drumul infernului extraterestru. O adevărată invazie de roboţi (?) se dezlănţuie, forţele armate par a invada Pământul fără putinţă de împotrivire şi este nevoie de unirea unor supereroi pentru ca totul să reintre în făgaş. Nu mai înţeleg de mult ce aşteaptă lumea de la o astfel de acţiune, pentru că ea este atât de previzibilă încât nu aşteptăm decât finalul celor 2 ore şi ceva de încleştare, de lovituri mortale, de distrugeri de blocuri turn sau chiar de oameni sfârtecaţi. Poate doar dorinţa tinerilor pentru violenţă exacerbată şi pentru 3D-ul care îţi intră în vine şi te determină după film să dai un pumn în masă? Nici actorii nu sunt mai intraţi în rol (părerea mea), chiar dacă voi avea mereu o simpatie pentru Scarlett Johansson.
Am uitat să precizez: nu imi plac nici cărţile grafice cu super-eroi, deşi sunt iertat din start, nu? Doar pentru că are o acţiune bună şi actori de calitate, nu îl transformă într-un film de succes, rămânând doar un SF mediu, demn doar pentru piaţa comercială.