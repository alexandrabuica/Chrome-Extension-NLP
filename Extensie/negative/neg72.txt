Momentul biblic ce desparte două ere importante în istoria omenirii și care oferă din nou omului șansa de a-și demonstra meritul statutului de „stăpânitor al lumii”, este transpus pe marele ecran într-o manieră prea modernă pentru gusturile celor care preferă o experiență onestă, simplă și, de ce nu, originală, prin spiritualitatea transmisă, oferită de către filmele lui Tarkovsky, de exemplu. Acesta, chiar dacă nu a redat în filmele sale strict evenimentele biblice, a avut inspirația și talentul de a face văzută acea „realitate adevărată” ascunsă vederii omului, dar care reprezintă realitatea supremă. În schimb, filmul lui Aronofsky eșuează din cauza unei dorințe dusă la extrem de a reprezenta magia creației (uneori ai impresia că te afli într-un science-fiction), magie ce încă mai exista la începuturi, când omul nu era încă pervertit de o memorie colectivă oferită de o istorie sângeroasă și întunecată.
Deci încă o dată supremația și puterea lui Dumnezeu sunt puse la îndoială, de data aceasta într-o producție ce nu distinge clar spiritualitatea de magie sau chiar de fantastic, elemente care se leagă și se despart uneori fără înțelegerea liniei de demarcație. Uriașii din Biblie, ce s-au născut din unirea îngerilor cu femeile oamenilor se transformă în uriași fantastici asemănători cu cei din Lord of the Rings.
Despre perspectiva din care a transpus evenimentele….nu știu ce să zic. Eu sunt destul de strictă în privința interpretării textelor biblice și prefer stilul simplu, realistic. Rămâne de văzut cum va fi primit filmul de către ceilalți spectatori. Mie una nu mi-a placut si am fost dezamagita de aceasta exagerare biblica.