Grown Ups atinge chiar cea mai joasă treaptă a umorului, dar trebuie să recunosc că au fost unele momente când mi-era jenă să urmăresc actorii. În primul rând, jenantă pentru producători este prezenţa lui Rob Schneider, care recunosc, a avut la viaţa lui câteva comedii mai reuşite, dar în ultima perioadă interpretează roluri numai în producţii ce nu merită a fi numită cinematografie contemporană. Rob nu avea ce căuta în acest film şi oricât de amuzant ar fi fost în tinereţe, nimeni nu vrea să-l mai vadă în clasicele sale posturi. Adam Sandler a avut cam cea mai bună interpretare, remarcându-se cu uşurinţă cele câteva stele în plus la capitolul calitate din portofoliul său. A fost singurul care mi-a atras atenţia în mod pozitiv şi care m-a determinat să urmăresc până la sfârşit Grown Ups. O altă dezamăgire a fost Chris Rock, un comediant de geniu, dar un actor care în această producţie este şters, chiar mediocru. Se vede aici că filmul a fost construit pe baza unui scenariu tembel şi deşi Adam Sandler şi-a adus şi el contribuţia, nu pot găsi nimic pozitiv la această poveste. Este genul de scenariu realizat după o idee venită în timpul unei beţii, iar producătorii s-au aşteptat la improvizaţii de geniu din partea actorilor, însă cu nume precum David Spade, un răsuflat al generaţiei ’90, nu poţi spera la ceva calitativ. Distribuţia a fost în mare destul de bună, fiind oarecum surprins de apariţia Salmei Hayek. După părerea mea Hayek nu avea ce căuta în acest rol şi singurul motiv palpabil ar fi cel de natură financiară.
În al doilea rând am fost dezamăgit de încercarea producătorilor de a conferi o latură socială comediei. Dincolo de familiile perfecte ar trebui să se ascundă multe probleme personale, iar în acest sens avem deznodământul să susţină cele afirmate anterior. Finalul este de o penibilitate ce atinge paroxismul, cu o falsă încărcătura etică, morală şi toate cele. Nu-mi venea să cred ce văd în faţa ochilor, de parcă toate personajele erau pe moarte şi cu ultimele forţe îşi spuneau regretele celor dragi. Nu am gustat deloc această scenă şi în contextul în care nici per ansamblu lucrurile nu stăteau prea bine, Grown Ups primeşte din partea mea statutul de comedie ieftină. E o comedie de vară, de văzut poate când te afli în vacanţă, departe de casă, însă nu te aştepta la o mega-producție.
Filmul este mediocru, plictisitor, enervant și slab.