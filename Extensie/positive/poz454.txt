De fiecare dată când aud ‘James Bond’ mă gândesc la seria de recenzii începută în urmă cu ceva timp, o serie care ar fi trebuit să acopere absolut toate filmele Bond. Din păcate recenziile s-au oprit undeva pe la jumătate, iar proiectul a fost oprit temporar, dacă nu chiar definitiv. A trecut mult timp de atunci şi odată cu lansarea Skyfall a revenit oarecum şi acea dorinţă de a termina ce am început, dorinţă dublată şi de prima vizionare a Goldfinger într-o sală de cinema românească, eveniment de care mai mult ca sigur a umblat vorba prin popor. Iată că James Bond revine în al 2012-lea an, chiar înainte de presupusa apocalipsă din decembrie, şi, prin intermediul lui Daniel Craig, reuşeşte să păstreze tradiţia mai mult decât veche a seriei. Skyfall, în regia lui Sam Mendes (American Beauty, Revolutionary Road sau Road to Perdition), aduce pe marele ecran doze mărite de acţiune, suspans, scene nesupuse legilor fizicii; de fapt o supradoză în toată regula administrată cinefililor fani sau nu ai seriei. Eram obişnuiţi cu tot spectaculosul ce ţine de acest mistic personaj James Bond, dar vă asigur că Skyfall chiar distruge anumite bariere. Dacă ar fi fost lansat în 3D (ceea ce ar fi afectat într-o oarecare măsură şi calitatea producţiei), cel mai probabil s-ar fi format cozi imense la casele de bilete ale cinematografelor româneşti.
Dar Skyfall mi-a schimbat impresia şi nu pot decât să afirm că Daniel Craig trăieşte pentru rolul lui Bond. Nici nu e dificil în prezent să forţezi un actor în pielea lui 007, date fiind tehnicile din domenii atât de variate care le stau la dispoziţie producătorilor. Însă cred că vedeta Skyfall a fost Javier Bardem, un villain (deşi termenul se potriveşte mai bine la comics) care iese din tiparele monotoniei. Javier Bardem îi conferă lui Silva o dimensiune cu totul specială; dincolo de dorinţa de a face rău se ascunde o adevărată poveste cu M., o poveste care te face să-i dai oarecum dreptate lui Silva în încercarea sa de a domina lumea. De altfel întregul fir epic e presărat cu astfel de schimbări de situaţie şi de atitudine, în special, când nu mai ştii cine e personajul pozitiv, nu mai ştii dacă James Bond e un om ca oricare altul (vorbesc de scena finală şi de detaliile din copilăria lui Bond) sau e un simplu ucigaş cu sânge rece. Skyfall se joacă în cele 143 de minute cu imaginaţia spectatorilor şi face adesea apel la latura mai sensibilă a personalităţii fiecărui cinefil.
Skyfall are şanse foarte mari să devină un film marcant al anului 2012. Nu aş putea face predicţii cu privire la succesul ăau pe planuri mai înalte (premii, nominalizări, etc), dar cu siguranţă este un must-see. Senzaţia de a-l vedea la cinema, într-o sală plină, e destul de impresionantă chiar şi pentru cineva obişnuit cu astfel de evenimente. Poate că statutul de fan al seriei este necesar pentru a digera cu uşurinţă filmul lui Sam Mendes, dar rămâne la latitudinea fiecăruia să abia propria sa impresie.
Filmul este deosebit.