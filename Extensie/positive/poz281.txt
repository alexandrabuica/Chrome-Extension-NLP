Daca am desconsiderat relatiile interpersonale, daca nu am stiut sa iubim sau sa pastram alaturi de noi fiinta iubita, daca am pierdut membrii dragi ai familiei, lacrimile si regretele rup zagazurile. Si ne pierdem simtul mirosului. Simtul care se afla in cea mai intrinseca si elaborata relatie cu zona memoriei din creierul uman. Mirosul frunzelor, al padurii, al pielii bebelusilor, al prospetimii zorilor … pierdut! Fiecare dintre aceste mirosuri ne amintesc de cat am pierdut in viata: din cauza noastra, din cauza imprejurarilor carora nu le-am stiut face fata.
Doua personaje principale, Michael – Chef in bucataria unui restaurant bun si Susan – epidemiologist – profesionisti de varf, dar neimpliniti psiho-sentimental, intr-o repetata fuga de implicare relationala.
Doua personaje care se apropie si incep o relatie in momentele grele in care omenirea se zdruncina din temelii…indiferent de tara, indiferent de continent, necunoscuta conspiratie virala inainteaza. Victimele se inmultesc si eforturile epidemiologilor nu dau rezultate. Necunoscutul ataca din toate unghiurile si fara nicio selectie.
O noua pierdere a unui simt de baza, gustul, este precedata de o foame animalica. Scene halucinante, bucataria marelui restaurant in care oamenii devoreaza pantagruelic orice pare a fi masticabil… o nebunie elaborata frust, coborata parca din ramele tablourilor lui Goya. Dincolo de care vine pedeapsa, papilele gustative isi pierd complet abilitatea.
Emotionanta constructia lenta si fermecatoare a iubirii dintre cei doi tineri, fiecare dintre ei venind in aceasta relatie cu traume personale anterioare si fiecare simtind ca se implinesc unul cu celalalt.
Pandemia insa nu poate fi oprita, cu toate incercarile specialistilor, cu tot efortul de colaborare al populatiei… Urmeaza pedeapsa pentru o alta mare greseala a omenirii. Pe romaneste s-ar putea spune “gura bate fundul” … Cat de mult rau pot provoca cuvintele, cat de mult pot rani vorbele grele spuse la manie, cate dezastre au declansat declaratii mincinoase, sforaitoare, insidioase … pana la declansarea mecanismului de autoaparare (sau de pedeapsa), pierderea auzului!
Prin urmare, oamenii (sigur, inca nu toti) si-au pierdut mirosul, gustul, auzul … si-au redus conditia umana, pot deveni victime ale propriilor neputinte sau pot deveni pericole pentru ceilalti. Sunt siliti la recluziune in propriile domicilii, sunt hraniti cu portii de mancare gatite in bucatariile fostelor mari restaurant. Nimeni si nimic insa, nicio pandemie, nu le poate rapi speranta, inca mai pot vedea, inca mai pot simti, inca isi mai pot aminti, inca mai pot iubi, inca se mai pot strange in brate … Si cei doi, Michael si Susan, se cauta, se regasesc, se strang in brate, in timp ce isi pierd si vederea. Ecranul este negru si tacut. Michael si Susan nu se mai pot mirosi, gusta, auzi sau vedea, dar se iubesc si unul lipit de celalalt, mana in mana, probabil ca vor fi supravietuitorii acestei apocalipse. In cutia Pandorei a ramas speranta.
Dar si o poetica si plina de speranta poveste de dagoste si renastere din cenusa a fiintei umane. Poate “altfel”, poate “la fel” (recapatandu-si abilitatile), dar in mod sigur, o fiinta umana mai inteleapta, mai constienta si mai atenta cu sine si cu ceilalti. Mi-a parut relevanta o cheie oferita la un moment dat in film, aceea a nasterii unui copil perfect normal, dotat cu toate simturile intacte. O viziune aproape biblica a punerii in ecuatie a introspectiei propuse.
Un scenariu profund (danezul Kim Fupz Aakeson), perfect inteles in toate subtilitatile sale de catre regizorul David Mackenzie (cu ceva accente tenebroase din “Asylum”-2005) si cu iluminarea conferita de interpretarea calda si umana a celor doi actori principali, Ewan McGregor si Eva Green.
Cinematografia lui Giles Nuttgens ca si coloana sonora originala a lui Max Richter (Sarah’s Key, Waltz with Bashir, Shutter Island) dau o plasticitate si un sound care confera un plus de accent emotional acestei experiente originale pe care o reprezinta “Perfect Sense”.
Intrebarea pe care si-o pune din ce in ce mai des si mai apasator omenirea: Va exista un sfarsit? Cand va fi acesta? Cum se va manifesta? Vom putea riposta? Vom putea repara lumea? Tikum Olam va functiona?
“Perfect Sense” ne propune o originala “ce-ar fi daca…”, un semnal de alarma si un indemn la o incursiune in propriile profunzimi unde putem gasi raspunsul.