 Fara discutie pelicula e cum spun americanii “a one time deal”. Nu mai ai cum sa faci a doua oara asa ceva. Si tocmai de aceea acest "one time deal" suna ca un pariu riscant la inceput. Putea, ba chiar erau atatea motive, sa nu le iasa.  Pentru ca spectatorul obisnuit cu sunet si culoare e dificil, unii au spus imposibil, de tinut in fotoliu fara intreg arsenalul oferit perceptiei umane. Fara carja dialogului, scenaristii fac insa un salt uimitor. Nu-si propun sa se chinuie sa mearga cu povestea lor, zboara pur si simplu. Sunt atatea momente gandite cu schepsis in constructia lui The Artist incat nu poti decat sa te minunezi de maiestria lui Hazavanicius ca scenarist si de creativitatea lui ca regizor. Modul in care creeaza starea de respingere dintre starul in declin George Valentin si lumea sunetului, senzational. La fel si in cazul lui Peppy Miller si modalitatea de a surprinde ascensiunea ei in lumea filmului. Iar apoi intalnirea aceea pe scara (destinului). Ea mai sus, in urcare, el mai jos, in coborare.  Peste toate vin trimiterile simpatice la Hollywoodland: copertile de Variety, filmele in bucla gen Russian Affair-German Affair, posterele pline de sens - Thief of Her Heart. Totul e calibrat minutios si functioneaza perfect.
   Sigur ca fara expresivitatea actorilor nici scenariul si nici mana regizorului n-ar fi avut sanse de reusita. Dar Jean Dujardin are blandetea, Berenice Bejo farmecul, iar impreuna cei doi sunt impresionanti cu energia si emotia pe care le transmit. Asa ca pregatiti-va sa zambiti, sa oftati si sa va intristati. Acesta este un film de cand lumea si pamantul. Si le-a iesit. Fara nicio indoiala, filmul este senzational.
