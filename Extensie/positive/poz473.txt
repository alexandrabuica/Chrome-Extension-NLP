Seria James Bond continua în 1974 cu un film ce aducea în atenţie un nou aspect. Până atunci majoritatea duşmanilor agentului 007 erau mediocri, ca să nu zicem că erau posedaţi de dorinţa de dominaţie mondială. Celelalte aspecte ale personalităţii lor erau adesea ignorate de producători, totul încadrându-se în stereotipiile răufăcătorului. Însă The Man with the Golden Gun conturează un personaj negativ cel puţin la fel de inteligent precum James Bond, un om pasionat, cu bun gust, singura diferenţă fiind meseria întru care se dedicase. Guy Hamilton este regizorul producţiei din 1974, una care se încadrează între producţiile reuşite ale seriei, dar care nu reuşeşte să intre în topul celor mai bune deoarece în afară de cele două personaje din rolurile principale, respectiv James Bond şi Scaramanga, nu sunt aduse noutăţi şi nici nu se încearcă creearea unei originalităţi în mod normal autoimpuse.
Acţiunea îl urmăreşte pe James Bond (Roger Moore), de această dată trimis pe urmele unui asasin misterios, Francesco Scaramanga (Christopher Lee). După moarte unui cercetător, Scaramanga devine ţinta agenţiei de spionaj britanice, iar agentul 007 primeşte responsabilitatea de a descoperi identitatea bărbatului ce era plătit cu milioane de lire pentru fiecare asasinat. În cele din urmă, pe măsură ce povestea avansează, Bond va descoperi un duşman mai puternic decât credea, un inamic aproape de la fel de puternic şi inteligent ca şi el.
The Man with the Golden Gun ne poartă ca de obicei prin peisaje care de care mai diferite, de la mediul urban până la insule uitate de lume şi pline de frumuseţea unei adevărate oaze de relaxare. Am apreciat la acest film din serie interpretarea lui Roger Moore, care capătă din ce în ce mai multă încredere în interpretarea celebrului personaj britanic şi, cu această ocazie, îmi aminteşte şi de primele evoluţii ale lui Sean Connery. Connery este pentru mine singurul James Bond ce reprezintă însăşi esenţa ideii, dar cu siguranţă şi Roger Moore va dovedi în producţiile ulterioare că producătorii nu l-au ales degeaba pentru a juca acest rol.
Recomand The Man with the Golden Gun fanilor seriei, dar şi celor care vor să vadă, poate întâmplător, cum era conturat acum mai bine de 30 de ani personajul legendar James Bond.
Filmul este deosebit si impresionant.