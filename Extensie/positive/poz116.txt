E greu să descrii acțiunea fără să desconspiri aproape întreg filmul, aceasta fiind liniară, previzibilă și care nu ne pune în încurcătură aproape în niciun moment. De altfel, chiar mă întrebam în timpul filmului: erau adormiți frații Coen când au scris scenariul sau pur și simplu ajungem la concluzia că și cei mai buni oameni de cinema pot fi cumpărați de bani mulți sau lipsiți dintr-o dată de orice formă de inspirație? Asta pentru că în acest film găsim, neinspirat, referiri la comedii mult mai bune, chiar dacă nici acestea capodopere, precum ”What’s Up, Doc?” (1972) sau ”Bean” (1997), care se ocupă mai mult sau puțin la același subiect: o valiză pierdută, un tablou inestimabil, câteva personaje care se întrec în încurcături.
Harry, un angajat fidel, dar care vrea să iasă de sub tutela șefului său excentric, dorește să se răzbune pe acesta (de ce ar fi asta o răzbunare) încercând să îi vândă un tablou fals de Claude Monet. Care, normal, era căutat de șef de zeci de ani, din vremea când a început să colecționeze tablouri. Nu are nevoie decât de un scenariu aproape neverosimil, de un tabloul falsificat cu talent și de câteva ajutoare: un prieten care îl însoțește peste tot și de o femeie perfectă și prostuță, capabilă să joace un rol de bogătașă: ea este PJ Puznowski, care se fotografiază cu tabloul, vine la Londra și scenariul pare să meargă. Până este dat complet peste cap…
Dacă se mai salvează cumva acest film, este prin intermediul distribuției: chiar dacă Stanley Tucci are o apariție mai degrabă episodică, iar Cameron Diaz e egală pe tot parcursul filmului (și încă foarte frumoasă la vârsta ei, părerea mea), ceilalți doi actori fac deliciul anumitor scene. Alan Rickman este șeful ”dur, dar maleabil/Iubitor de arte, suflet de contabil” (cum frumos spune într-un cântec Alexandru Andrieș) și încearcă, cu abilitate, dar fără succes, să achiziționeze tabloul mult-dorit, nu are încredere în nimeni, dar este acaparat de prima femeie care îi apare în cale. Pe de altă parte, chiar dacă nu sunt un simpatizant obișnuit al lui Colin Firth, aici se descurcă onorabil, potrivindu-se foarte bine rolului unui bărbat timid și ambițios, care nu are decât o țintă: banii. De departe, el este cel mai amuzant, iar scena filmului (acea încurcătură din hotel, cu un Colin în boxeri :D) este în întregime a lui.
În rest, un film care dezamăgește, care amuză prea puțin sau deloc, care nu are nici sens, nici scenariu și nimic de transmis spectatorilor. În afara de picioarele lui Cameron Diaz și ale lui Colin Firth, vă spun sincer că nu aveți alt motiv să îl urmăriți…