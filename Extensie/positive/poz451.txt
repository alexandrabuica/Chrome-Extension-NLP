Uneori cumpăr programul TV și nu apuc să-l citesc imediat, aşa că mi se întâmplă să ratez cele câteva filme care merită văzute şi care se difuzează şi la televizor. Ca să evit acest lucru, astăzi m-am gândit să răsfoiesc un pic TV Mania şi am găsit un film pe care l-am văzut acum destul de mult timp şi de care mi-am amintit cu drag. Este vorba despre What Dreams May Come, care la noi a fost tradus O iubire fără sfărşit (mă duce cu gândul la romanul Poveste fără sfârşit şi la Fantasia şi parcă vreau să-l recitesc) şi care m-a impresionat foarte mult atunci când l-am văzut.
Filmul va fi difuzat pe HBO, luni de la ora 21:00.
Foarte pe scurt, în What Dreams May Come Chris (Robin Williams) o ajută pe soţia sa, Anna (Annabella Sciorra) să treacă peste moartea copiilor lor prin pictură. Când moare, Chris ajunge într-o lume plină de culori desprinsă parcă din tablourile pictate de soţia lui şi încearcă să o regăsească pe aceasta.
Povestea e uşor de înţeles şi de urmărit. În opinia mea ceea  ce e spectaculos în film este viziunea despre Rai şi Iad prezentate ca diferite pentru fiecare. 
Îmi amintesc că am fost fascinată de toate culorile din lumea cealaltă în care se întâmplă aproape toată acţiunea. Când am văzut filmul eram chiar în perioada în care-l descoperisem pe Monet şi poate de aceea mi-a plăcut foarte tare. Aveam impresia că Raiul lor e de fapt tabloul cu maci al lui Monet şi mă întrebam unde e Camille cu umbreluţa ei de soare. Sau cum poţi să aduci pe peliculă impresionismul din pictură.
Acum regret că nu-mi amintesc exact fiecare scenă, dar ştiu că efectele vizuale sunt unele dintre cele mai frumoase. Chiar şi numai pentru asta merită să te uiţi.
Filmul este extraordinar, deosebit si exceptional.