Aveam mici reticențe înainte de vizionarea acestui thriller ce s-a dovedit a fi până la urma unul reuşit. Prioritatea acestuia pe lista de aşteptare nu era chiar cea mai mare şi întrucât nu aveam dispoziţia necesară pentru o capodoperă, sau din contră, pentru un film ‘care să binedispună’, Death Sentence s-a dovedit alegerea cea mai bună. Regizat de James Wan, cu un scenariu pe baza romanului lui Brian Garfield, filmul ne introduce în viaţa unei familii aproape perfecte, cu un tată vicepreşedinte la o mare corporaţie, cu o mamă iubitoare şi soţie ideală şi doi băieţi, unul dintre care cu un viitor strălucit în hochei. Lumea acestei familii este ruptă în două în timpul unei seri când tatăl îşi conduce acasă fiul mare după un meci de hochei şi, după o oprire pentru realimentare cu benzină, tânărul este ucis de membrii unei bande de cartier.
Death Sentence urmăreşte totul prin ochii tatălui, Nick Hume (Kevin  Bacon), un om distrus de moartea fiului său şi stupefiat de sistemul justiţiar şubred, mult prea blând cu infractorii. Urmărindu-l într-o seară pe criminalul băiatului sau, ajunge să-l omoare în timpul altercaţiei ce are loc între cei doi. De aici şi până la un război total între Nick şi banda de infractori nu mai este decât un pas. Familia sa va avea de suferit, iar poliţia nu poate face nimic pentru a-i ajuta pe oamenii prinşi în această luptă nedreaptă.
Death Sentence este un thriller foarte bun, presărat cu scene de acţiune impresionante şi parcă rupte din context. Singurul aspect care m-a deranjat la această producţie a fost structura duală a poveştii. Până pe la jumătatea filmului Nick Hume este victima, cel care este urmărit de gașca criminalului fiului său. Însă când lucrurile degenerează, Nick decide să-şi facă dreptate singur. Ultimele scene sunt pur şi simplu rupte din context, amintindu-mi de unele imagini din cunoscutul Taxi Driver, cu un Robert De Niro absolut fenomenal. Asemănările dintre cele două personaje sunt destul de evidente în a doua parte din Death Sentence, bărbatul nemaiavând nimic de pierdut, fiind decis să restabilească echilibrul şi să pedepsească cu moartea nişte fiinţe care nu merită să respire.
Recomand cu plăcere producţia lui James Wan. Am apreciat elementele de psihologie combinate cu acţiunea tipică unui thriller veritabil şi pot spune că Death Sentence a fost o alegere bună pentru vizionare. Să sperăm că norocul alegerii filmelor bune va continua şi în viitorul apropiat.
Filmul este chiar deosebit, frumos, impresionant, spectaculos și original.