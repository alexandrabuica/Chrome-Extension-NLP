Povestea îl urmăreşte pe acelaşi misterios miliardar Bruce Wayne (Christian Bale), retras din viaţa publică, ducând o viaţă izolată în marea sa reşedinţă de la marginea oraşului Gotham. Lucrurile par a se fi liniştit în Gotham şi nimic nu dă de bănuit asupra a ceea ce urmează să se desfăşoare în marea metropolă americană. Intră astfel în peisaj Bane (Tom Hardy), un răufăcător crescut de întunericul din închisoare, un om care dorea să distrugă Gothamul cu orice preţ pentru a-şi sublinia cauza. Nu durează mult până Bane întreprinde diverse acţiuni care atrag atenţia prin oraş, iar Batman revine pe prima scenă a luptei împotriva infracţionalităţii. Însă de această dată avem de-a face cu un Batman slab dpdv fizic, nemotivat de aceeaşi pasiune de a lupta împotriva răului. Astfel, Batman este capturat de Bane şi oamenii săi şi trimit într-o închisoare subterană de unde se spune că nimeni nu a reuşit să evadeze, cu excepţia unui tânăr despre care se zvoneşte a fi chiar Bane (veţi vedea pe la final adevărul, nu introduc spoilere). În timp ce Gotham este ameninţat cu detonarea unui focos nuclear, iar haosul domneşte pe străzi, Batman trebuie să găsească forţa interioară pentru a evada şi pentru a redeveni eroul ce a fost odată. 
Dacă nu ați văzut The Dark Knight Rises, dați o fugă până la cinematograful local (asta dacă mai au proiecții ale filmului), dacă nu, încercați să faceți rost de el din alte surse… (aici mă refer, bineînțeles, la centre de închiriere de dvd-uri, cumpărarea dvd-ului original etc – noi nu sprijinim alte activități penale pe alocuri). The Dark Knight Rises este genul de film care te face cu adevărat să uiţi de probleme zilnice, măcar pentru o seară, şi să te binedispună aşa cum puţine filme o mai fac în prezent. Lupta aceasta dintre bine şi rău, finalizată bineînţeles cu victoria binelui, va aduce întotdeauna un val de simpatie din partea publicului cinefil. Răufăcătorii din Batman, atât de mulţi şi de complexi în personalităţile lor, nu reuşesc să învingă forţa binelui reprezentată de Batman, de Bruce Wayne. Tot cu această ocazie s-a născut şi dezbaterea dacă Bane e un vilain mai reuşit decât Joker, dar întrucât nu sunt mare fan, prefer să nu-mi dau cu părerea pe marginea acestui subiect. Din punctul meu de vedere toţi sunt răi, au murit în filme răpuşi de Batman şi asta e tot ceea ce contează. Cât despre Catwoman, Anne Hathaway arată la fel de bine ca întotdeauna.
Filmul este impresionant si deosebit.