Acest film cult şi clasic reuşeşte performanţa remarcabilă de a îmbina patru genuri, pornind de la o solidă construcţie dramatică, o excelentă definire a personajelor şi trei actori excepţionali. Atenţie, nu este asemănător cu nimic altceva din ce aţi mai văzut până acum. Originalitatea scenariului îi asigură un loc de cinste în toate aceste „categorii”: dramă conjugală, film noir, film fantastic şi film religios.
„Possession” aduce în discuţie multe subiecte. În primul rând, titlul. În română, poate fi tradus prin „posesie”, „posesiune” şi „posedare” – toate, la fel de valabile.
Deşi mai puţin aparent, „Posession” se încadrează destul de mult pe tiparul unui film noir. Avem în vertijul dramatic patru personaje relevante: Anna, Mark, Heinrich şi Creatura. Din trei personaje, (oricare) două complotează împotriva celui de-al treilea. Din două personaje care complotează, două trădează. Cel care nu trădează o păţeşte, şi asta întotdeauna. Din acest punct de vedere, deşi filmul începe precum o dramă conjugală americană à la anii ’70, vom avea parte de scene în care Anna, Mark şi Heinrich se taie, se bat, se împuşcă şi/sau se omoară unul pe celălalt – cu siguranţă, un film interzis sub 18 ani. Numai că aici miza nu este o moştenire sau o poliţă de acoperire, ci una mult mai filosofică: binele din sufletul uman.
Plasarea subiectului în mijlocul unei familii disfuncţionale este, în acest context, cu atât mai genială, căci care este nucleul societăţii, dacă nu familia? În momentul în care familia se dezintegrează, societatea se dezintegrează iar cei buni ajung prizonierii unei lumi pe care nu o mai cunosc. Cine sunt victimele sigure ale dezintegrării societăţii? Copiii.
Discuţiile care se transformă în certuri şi se amplifică între cuplul Mark-Anna pornesc pe un fir narativ cu un substrat psihologic demn de „Kramer vs. Kramer” (1979, Robert Benton) – care câştigase Oscarul cu doar un an înainte. Practic, primele 50 de minute ale filmului sunt dramă conjugală, care capătă accente groteşti. Procedeul hiperbolei este controlat cu minuţiozitate, dezvoltat exponenţial, astfel încât finalul nu te poate lăsa decât într-un şoc desăvârşit.
Isabelle Adjani, această strălucită, uitată actriţă, a făcut un adevărat tour de force prin rolurile sale în acest film (da, joacă 2 personaje! – opuse ca ziua şi noaptea), pentru care a câştigat: Cesar, premiu de interpretare feminină la Cannes şi la Fatasporto. Anna, personajul principal, este unul din cele mai tulburătoare şi diabolice personaje interpretate în filmografia cunoscută din perioada Cortinei de Fier. Ea este expresia unei feminităţi degradante, care se nu numai că involuează, dar se descompune pe ecran, amintindu-ne, prin personaj, mijloace cinematografice şi anvergura discursului de conştiinţă de „La Pianiste” (2001) a lui Michael Haneke.
„Possession” este un film pe care unii îl vor adora, alţii îl vor înjura, unii îl vor revedea, iar pe alţii îi va îngreţoşa. Dar cu toţii cu siguranţă nu îl vor uita niciodată. Pentru că este unic. Poate că tocmai de aceea, a fost atât de cenzurat – mă mir că nu au fost arse toate copiile pe rug. Vi-l recomand.