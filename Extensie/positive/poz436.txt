Prezentare: Această producţie braziliană tratează problemele complexe ale psihicului uman prin prisma înţelepciunii spiritiste. Aceasta doctrină este cel mai natural mod de a privi viata şi moartea, fără ostentaţie religioasă şi fără disperare atee. Filmul tratează subiecte delicate precum sănătatea psihică, depresia, tendinţele de sinucidere, boala grea şi moartea celor dragi, justiţia divină, existenţa vieţii după moarte şi comunicarea cu spiritele. Spiritismul nu este ceva exotic şi spectaculos. El face parte din viaţa noastră cotidiană atunci când primim inspiraţii pozitive şi un suport moral de a depăşi obstacolele. Spiritiştii brazilieni sponsorizează acţiuni umanitare concrete, cum sunt căminele pentru persoanele cu handicap "Andre Luiz".
Sunt prezentate personaje inexistente in filmografia românească - spiritistul dedicat (psihiatrul Levy) sau mediumul clarvăzător (şeful de pompe funebre) -, oameni des întâlniţi şi respectaţi în Brazilia... "FILMUL SPIRITELOR" parafrazează celebra carte de bază a doctrinei spiritiste - CARTEA SPIRITELOR. El surprinde esenţa ei, nu e o peliculă didactică, ci vorbeşte inimii, cu exemple de viaţă, despre iubire, pierdere, înţelegere între oameni, faptele de bine, urmărind transformarea interioară a unui tânăr care ia contact cu înţelepciunea spiritistă. El află că vicisitudinile vieţii sunt, de multe ori, urmările karmice ale unor fapte reprobabile, poate de mult uitate. Înţelegem mai bine ceea ce trăim pe propria piele, iar fericirea este rezultatul construirii binelui în propria persoană, în fiecare zi. Să ne bucurăm deci de momentele frumoase şi să învăţăm din clipele grele!