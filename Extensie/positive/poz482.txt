Ultima apariţie pentru Sean Connery în rolul lui James Bond a marcat finalul unei epoci în seria cu acelaşi nume, o perioadă dominată de o evoluţie de la un personaj anonim la un nume pe care toţi cinefilii îl cunosc în prezent. Diamonds Are Forever reprezintă o mică operă de artă a lui Guy Hamilton, un spectacol vizual ce antreanează într-o acţiune spectaculoasă un agent 007 revenit în forţă şi cu o dorinţă de răzbunare ce depăşeşte orice limită. Producţia din 1971 este fără îndoială cea mai reuşită de până acum, Sean Connery dând o ultimă reprezentaţie de nota 10. Dacă m-aş fi născut în urmă cu 50 de ani Diamonds Are Forever ar fi fost fără îndoială filmul meu preferat şi tind să cred în continuare că încă mai stârneşte nostalgie printre iubitorii clasicului personaj 007. 1971 nu a fost un an marcat de foarte multe producţii de anvergură şi în acest context adaptarea după celebrul roman al lui Ian Fleming a venit probabil ca o lovitură în box-office-ul vremii. Ceea ce nu reuşesc să înţeleg sunt criticile pe care Diamonds Are Forever le-a primit la vremea respectivă. A fost criticată maniera în care acţiunea s-a desfăşurat, afirmându-se că influenţele americane s-au simţit din plin în poveste, a fost desfiinţată chiar şi interpretarea lui Sean Connery, considerat mediocru şi lipsit de inspiraţie. Însă eu consider că toate aceste aspecte ce ţin de dinamism, spectaculos, chiar şi umorul lui James Bond, au fost definitorii pentru impresia bună cu care am rămas după vizionare.
Acţiunea debutează cu dorinţa de răzbunare a lui James Bond, a cărui soţie fusese ucisă de către ultimii supravieţuitori ai echipei lui Ernst Stavro Blofeld. Bond reuşeşte să-l omoare pe răufăcător în cele din urmă şi decide să-şi continue cariera în cadrul Agenţiei Secrete Britanice.Astfel este trimis în Olanda, unde ia identitatea unui traficant de diamante mediocru şi o întâlneşte pe Tiffany Case (Jill St. John). Cei doi trebuie acum să transporte diamantele femeii în Los Angeles, unde ar urma să fie vândute la un preţ bun. Ajunşi în marele oraş american, Bond întâmpină numeroase probleme, fiind urmărit de către oamenii afaceristului Willard Whyte. Pe măsură ce acţiunea avansează, agentul britanic va descoperi că în spatele întregii mişcări ample de forţe se află un duşman care teoretic ar fi trebuit să fie mort.
Diamonds Are Forever este o combinaţie umor britanic- acţiune fără limite. Sincer să fiu nu am putut să nu compar scena urmăririi dintre maşini din Los Angeles cu numeroasele scene din seria Transporter. Nu zic că s-a exagerat, însă la vremea respectivă sunt sigur că a reuşit cu succes să atragă atenţia celor care vizionau pentru prima oară filmul în sala de cinema. Un alt aspect care mi-a plăcut a fost comportamentul tipic al lui James Bond, de această dată mult mai dinamic şi mai pus pe glume. Spre deosebire de George Lazenby, Sean Connery cunoaşte mult mai bine psihologia agentului 007 şi din acest motiv sunt sigur că momentele de improvizaţie ale marelui actor britanic au fost decisive în conturarea misterului şi admiraţiei faţă de acest personaj. James Bond este un seducător de clasă dacă ar fi să ne luăm după filmele sale, totuși puţin exagerat în această priviță. Este un bărbat care loveşte femeile şi pe urmă le seduce, deci trebuie să recunosc că este o realizare destul de măreaţă.
Recomand Diamonds Are Forever nu numai celor care au de gând să urmărească întreaga serie, ci şi celor care vor să vadă un clasic al seriei James Bond, un film care înainte de toate este o lecţie de actorie pentru producţiile contemporante. Oricât ar fi de talentat Daniel Craig, nu are nicio şansă să se ridice la înălţimea lui Sean Connery.
Filmul este bestial, impresionant, spectaculos si deosebit.