În seria filmelor de weekend, la care nu a fost necesar să îmi adun gândurile pentru a mă concentra la acţiunea acestora, s-a situat, pe un loc mediu, şi acest simpaticuţ “The Details“. Fără pretenţii este filmul, fără aşteptări trebuie să plecaţi la vizionarea lui. Poate doar astfel veţi avea o mică surpriză: deşi este în principiu o comedie, filmul începe prin a dezvălui drama unei familii de 30 de ani, un cuplu deja stabil, din clasa medie, ce are un copil frumos, dar care a ajuns deja în criza specifică vârstei: comunicarea aproape că nu există, sexul este aproape inexistent (ba da, ultima “partidă” a avut loc din întâmplare acum şase luni), iar tentaţiile sunt la tot pasul. Nu lipseşte mult în viaţa unei astfel de familii pentru ca distrugerea să apară la această vârstă, când este momentul în care fericirea va continua sau va dispărea pentru totdeauna.
Tobey Maguire pare că nu îmbătrâneşte niciodată: au trecut aproape 10 de la primul Spider-Man şi faţa lui pare aceeaşi, fără modificări esenţiale. Un pic de rutină pare a se fi instaurat de vreme ce caută roluri în filme uşurele. Aici este Jeff Lang, un ginecolog căruia îi place încă viaţa adevărată, în amintirea vremurilor din facultate, pe când se droga, fuma sau bea, pe când vâna femei şi nu avea prejudecăţi. Acum, plăcerea pare a plecat: căsătorit, dar destul de nefericit, îşi caută plăcerea sexuală în Internet, fiind obişnuit să se masturbeze în faţa Macului, târziu în noapte, după ce soţia sa “mofturoasă” (frumoasa Elizabeth Banks) adoarme în patul conjugal.
Light, mediu, un film de weekend, “The Details” este povestea fiecăruia dintre noi, prinşi în caruselul acelei sintagme binecunoscute: “Toate mi se întâmplă numai mie?“