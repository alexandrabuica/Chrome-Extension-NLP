Mirror Mirror e fermecator precum lumea basmelor din care isi trage seva si neasteptat de proaspat.  Personajele si intorsaturile povestii sunt reinventate in cheia zilelor noastre. Piticii au devenit luptatori gigantici, poarta denumiri moderne (in ordine alfabetica Butcher, Chuckles, Grimm, Grub, Half Pint, Napoleon, Wolf), iar profilul lor e updatat in cheie comica.  In privinta umorului, acesta se sprijina masiv si sigur pe Vrajitoarea cea Rea. Julia Roberts se simte natural intr-un rol negativ, iar portretul pe care il face unei hoasce tinuta tanara prin vraji pana spre finalul peliculei e plin de trimiteri ironice, mai mult sau mai putin subtile, de la marketing la PR. In schimb Lilly Collins ofera o varianta retro de Alba ca Zapada, cu sprancene groase ca in 1937 si o umbra de mustata (nah ca am scris-o).
   Daca la capitolul poveste Mirror Mirror profita din plin de noutatile piticilor si Vrajitoarei cea Rea, la nivel vizual filmul confirma statutul lui Tarsem Singh. Indian de origine, asa se explica momentul bollywoodian de la final, regizorul e eminamente un visator, iar basmul e un gen care i se potriveste manusa. Sa nu uitam ca succesul sau de debut – The Fall – este un pseudobasm facut cu bani din propriul sau buzunar. Aici Tarsem a beneficiat de un aport financiar substantial care i-a permis o desfasurare nebuneasca de costume semnate de regretata Eiko Ishioka (colaboratoare a trupei Cirque du Soleil) si pasaje incantatoare vizual pentru retina. Panoramarile sunt de efect, creatia oglinzii e  fantastica, iar regizorul a reusit sa includa in varianta de cinematograf si cateva moment curajoase, de atmosfera. Doza sporita de mister, la limita chiar intr-o nuanta mai intunecata nu atarna insa prea greu in economia generala, astfel ca Mirror Mirror se pastreaza covarsitor in tabara unei comedii senine de familie.Filmul este foarte bun.
