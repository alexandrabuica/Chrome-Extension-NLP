Din punctul meu de vedere acest film bazat pe romanul omonim al lui Don Winslow (2010) reprezinta o chintesenta a reprezentarii alunecarii “conditiei umane” la un nivel extrem de compromitator.
Brutalitate, crima, coruptie, violenta, tradare… murdarie morala, sociala si politica…
Debusolarea gretos-viscerala a unor tineri porniti in viata cu un bagaj onorabil (frumusete, vitalitate, inteligenta, studii, conditie materiala) pe care insa il pun cu consecventa in slujba raului. Raul pe care il propaga cu convingerea ca “nu poti sa schimbi lumea, ea te schimba pe tine”!
O lume in care notiunile de BINE si de RAU nu mai au sens, sunt inecate in sange, drog, bani si sex…
Ei bine, accept aceasta fata intunecata a lumii in care traim, stiu ca exista, se dezvolta, se supertehnologizeaza, corupe si distruge vieti. Accept povestea acestui film. Ceea ce nu accept insa, este modul in care scenariul, regia si actorii mi-o spun. Nu ma conving. Ma sufoca cu imaginea trupurilor decapitate si a bailor de sange, dar nu-mi furnizeaza suficiente motivatii psiho-sociale privind devenirea celor trei personaje principale. Determinarea fiecaruia dintre ei de a-si trai viata coborand in abisurile intunecate, abdicand de la darurile si posibilitatile cu care i-a inzestrat natura. Am simtit nevoia unor explicatii privind psihologia comportamentului uman in acest caz!
Si chiar regret ca Shane Salerno si acel Oliver Stone care a excelat si m-a convins in filme precum “Natural Born Killers” si “Killer: A Journal of Murder”, nu au reusit de aceasta data, din punctul meu de vedere. Poate alegerea celor trei interpreti – Aaron Johnson, Taylor Kitsch, Blake Lively – neconvingatori – sa fie cauza? Daca as fi citit romanul lui Don Winslow (co-scenarist), poate as putea gasi un raspuns, dar cum nu l-am citit …
Totusi, se detaseaza cei doi mari actori, Benicio Del Toro si John Travolta, intruchipandu-i pe Lado (cartelul Baja) si Dennis (politistul corupt), cruzi, lacomi si viciosi pana in maduva oaselor, care exceleaza intr-o scena face-to-face, definitorie pentru intelegerea comportamentului deviat al acestor tipologii umane.
Cinematografia semnata de Daniel Mindel este la un nivel plastic ridicat si camera este aceea care uneori reuseste sa comunice mai bine decat actorii.