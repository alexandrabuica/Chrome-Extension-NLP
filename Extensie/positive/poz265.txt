Les nuits de la pleine lune, în regia lui Eric Rohmer, reprezentant al grupului Nouvelle Vague alături de regizori precum Truffaut sau Rivette, este al patrulea film din ciclul ‘Comédies et Proverbes” (1981-1987). La baza lui se află un proverb creat chiar de regizor: “Qui a deux femmes perd son âme, qui a deux maisons perd sa raison” (“cine are două femei îşi pierde sufletul, cine are două locuinţe îşi pierde simţul raţiunii”), care este prezentat spectatorului încă de la începutul peliculei, cu rol introductiv in spectacol.
Filmul ne prezintă lumea franceză din jurul anilor ‘70-‘80 când femeia pariziană era în deplină libertate, dornică de noi experienţe şi boemă prin definiţie. În acest caz, femeia este tânăra Louise care locuieşte cu iubitul ei, Rémi, undeva în “banlieue”, lângă Paris. Doritoare de petreceri şi companie bună, Louise hotărăşte să-şi renoveze apartamentul ce-l deţinea în Paris tocmai pentru a-l folosi în week-end, când urma sa se întoarcă de la petreceri, petreceri la care Rémi oricum nu doreşte să meargă. Chiar dacă Rémi nu înţelege dorinţa ei de libertate, ii îngăduie să-şi îndeplinească acest mic moft, mulţumindu-se cu asigurările ei continue de iubire.
Louise se află mereu în atenţia bărbaţilor, aceştia fiind atraşi inevitabil de ea datorită acelui “je sais pas quoi”, de care ea pare sa nu fie conştientă. Aşadar îl avem pe Rémi, iubitul ei, un bărbat cam posesiv, Octave, prietenul lui Louise, bărbat căsătorit şi cu copil, dar care trăieşte cu o pasiune neîmplinită pentru Louise şi de care încearcă să “scape” cu orice ocazie, şi Bastien, un tânăr care devine foarte repede cel mai în câştig din toată afacerea aceasta, tocmai pentru că nu vrea nimic serios de la fată.
Ceea ce place la filmul lui Rohmer este spiritul vulnerabil ce învăluie personajele şi lumea infidelă pe care o creează aceştia din cauza lipsei lor de stabilitate, realism şi maturitate. Pascale Ogier în rolul lui Louise este o alegere perfectă; prezenţa ei diafana, ochii mari ce iţi lasă impresia că nu înţelege nimic din ceea ce i se spune, felul băieţesc de a merge (aici parcă îmi aduce aminte puţin de Meg Ryan) şi principiile lipsite de soliditate fac din ea interpreta ideală pentru o satiră adusă acelei categorii de tineri ce încă nu şi-au stabilit orizontul. Si celelalte personaje au o manieră ireală de a se prezenta pe toată durata filmului. Chiar dacă toate personajele îşi expun fără cea mai mica problemă opiniile despre orice subiect adus în discuţie, unele dintre ele fiind dintre cele mai ilogice, totuşi nu reuşesc să ofere credibilitate.
Dar Rohmer este meticulos atât cu mizanscena, cât si cu montajul. De exemplu, proverbul de la începutul filmului poate fi văzut ca o ipoteză pe baza căreia urmează să se clădească demonstraţia care, spre final, va duce la găsirea necunoscutei. Cel puţin acesta ar fi demersul normal în rezolvarea unei probleme de matematică. Planul este urmat şi de data aceasta însă, spre deosebire de filmele mainstream, în care intriga este oferită de un eveniment de mare amploare, care determină protagoniştii să ia o decizie, în Les nuits de la pleine lune, evenimentele sunt declanşate în urma unei decizii luate dintr-o simplă dorinţă de libertate, fără ca protagonista Louise să cunoască cu adevărat consecinţele deciziei sale. Louise, lipsită de maturitate, se lasă pradă propriilor dorinţe – nevoia de distracţie si socializare – şi trebuie să suporte, la rândul ei, dorinţele altora – dorinţa lui Octave de a fi împreună sau a lui Rémi de a-i împărtăşi iubirea posesivă; există o luptă continuă între dorinţă şi realitate, iar când realitatea câştigă, Louise nu pare să înţeleagă motivele pentru care este lovită cu propriile-i arme.
Centrat pe moralitate, dar fără dorinţă moralizatoare, filmul Les nuits de la pleine lune este un must-see pentru iubitorii cinematografiei franceze şi pentru cei care apreciază personajele calde, fără urmă de răutate si întotdeauna disponibile pentru o discuţie.