Filmul porneşte de la ideea uşor SF: poţi şterge fiecare amintire pe care o ai cu o persoană, una câte una, până ajungi să o uiţi cu totul. Creierul tău nu va mai recunoaşte nicio trăsătură a ei oricât ai încerca. Şi mai ales, odată început, procesul de ştergere nu poate să fie întrerupt. Ipoteza din Eternal Sunshine of the Spotless Mind pare ciudată, dar şi foarte tentantă. Dacă ai putea să uiţi că ai cunoscut vreodată pe cineva, ai face-o? Dar dacă ai afla că cineva te-a şters din memorie înainte şi tu nu mai însemni nimic pentru el cum ai reacţiona?
Joel Barish descoperă într-o zi în cutia poştală un bileţel în care scrie că fosta lui iubită, Clementine şi-a şters toate amintirile pe care le avea cu el şi în care este rugat să nu-l caute pentru că nu-l va recunoaşte. Când Joel apelează la acelaşi procedeu creierul lui retrăieşte toate amintirile cu Clementine. În subconştient, el încearcă să o păstreze, însă odată început procesul trebuie terminat fără ca el să se trezească. După o alergare continuă printre toate amintirile lui, Joel reuşeşte să-şi ascundă o singură frântură din Clementine, acea rugăminte a ei: Mergi la Montauk. În final Joel trebuie să descopere dacă atunci când ai iubit odată pe cineva, îl vei iubi şi a doua oară fără să ţi-l aminteşti.
Îmi place cum joacă Jim Carrey, iar pe Kate am considerat-o întodeauna o actriţă minunată. Michel Gondry, cel care  a conturat nu doar povestea din  Eternal Sunshine of the Spotless  Mind ci şi cea din La science des rêves este unul dintre cei mai originali regizori şi scenarişti de la Hollywood.
S-a întâmplat să văd filmul acesta chiar când aveam nevoie să-mi amintească cineva că nu-ţi poţi şterge amintirile pentru că ele te fac ceea ce eşti. Şi s-a întâmplat să-mi placă atât de mult încât să nu pot scrie de el despre el fără să-i dau nota 10. Nu vreau să argumentez. Sunt pur subiectivă pentru filmul al cărui scenariu m-a fermecat cel mai mult.