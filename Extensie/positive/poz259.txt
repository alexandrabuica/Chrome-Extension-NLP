A Canção de Lisboa este o comedie portugheză, produsă în 1933, scrisă și regizată de José Cottinelli Telmo, fiind al doilea film sonor din Portugalia, după A Severa, lansat în 1931. Este un film de referință al cinematografiei portugheze și  a reușit să-și păstreze farmecul chiar și după aproximativ un veac, datorită umorului, dar și referințelor la care face trimitere (tradiții, melodii ce fac parte din tradiția și cultura portugheză).
Combinație de comedie și musical, A Canção de Lisboa reușește să îndepărteze complet spectatorul de realitate, oferindu-i 85 de minute de râs continuu, de haz și voie bună, de cântec și poezie, întrecând într-o oarecare măsură chiar și comediile lui Louis de Funès.
Filmul ne introduce în lumea lui Vasco (Vasco Santana), student la medicină la Lisabona sau mai degrabă presupus student, întreținut de mătușile sale, care îl idolatrizează. Singura problemă ar fi că nepotul este mai degrabă un Goe neastâmpărat și iubăreț. În încercarea de a ascunde adevărul față de mătușile care și-au anunțat vizita la Lisabona, Vasco este prins în jocul unor oameni binevoitori, printre care posibilul viitor socru Caetano (Antonio Silva), tatăl lui Alice (Beatriz Costa), care, în cele din urmă, complotează împotriva lui Vasco, pentru a-i fura moștenirea ce urma să o primească din partea mătușilor. Aventuri dintre cele mai neșteptate au loc în jurul acestor personaje, caricaturi ale societății respective. Rămâne de văzut dacă Vasco va pierde în fața familiei și a prietenilor sau va găsi resursele necesare pentru a lupta pentru schimbare.
Tânărul Vasco reprezintă tipul tânărului libertin, boem, ce are parte de libertate până în momentul în care este lipsit de orice mijloace financiare, când  trebuie să dovedească că este un om inteligent și muncitor. După mai multe peripeții, precum eroii basmelor, Vasco reușește imposibilul și rămâne atât cu fata, cât și cu averea. De asemenea, împrejurările îl ajută să-și descopere diverse talente printre care cântatul, devenind un celebru “doctor muzician”. Bineînțeles că filmul este o mărturie a societății din vremea respectivă, când aceasta era reprezentată și susținută de un grup restrâns de persoane, intelectuali și filfizoni care își dovedeau știința în diverse domenii, considerați atotștiutori și venerați de clasa muncitoare, care lipsită fiind de studii, se afla în incapacitatea de a se împotrivi acestor ”personalități”.
Ca orice comedie, filmul urmărește individualități aparte din societatea respectivă, precum tipul parvenitului, atât de iubit de Caragiale, care încearcă fără scrupule să-și mărite fata cu Vasco pentru bani. Tipologia protagoniștilor continuă cu femeile de la țară, lipsite de inteligență, dar de neoprit în drumul lor. Și cum am putea uita de fata credulă și de băiatul iubăreț, Carlos, interpretat de Manoel de Oliveira, care la cei 104 ani actuali lucrează la un nou film.
Totuși, spectatorul nu trebuie să piardă din vedere faptul că filmul a fost realizat în 1933, când cinematografia portugheză se afla la primul film produs în exclusivitate în Portugalia. Astfel, calitatea imaginii nu este dintre cele mai bune, trecerea între scene se face prea brusc,  dar calitatea poveștii și talentul regizorului de a analiza tipologiile umane învinge aceste minusuri.
Filmul este o frescă a societății portugheze, o caricatură în genul lui Caragiale, o comedie ce nu trebuie ratată, ci revăzută la nesfârșit.