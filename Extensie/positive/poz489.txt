Comedia şi violenţa sunt cei mai buni tovarăşi atunci când vine vorba de filme. Nimeni nu poate da o explicaţie ştiinţifică acestui fenomen, cert este că această combinaţie funcţionează aproape întotdeauna. Kick-Ass, cel mai nou film cu supereroi, excelează la capitolul inventivitate, fiind o producţie atipică, foarte probabil nu pe gustul majorităţii, deoarece îi va face pe cardiaci să iasă din sala mai devreme decât ar fi anticipat, pe cei conservatori îi va enerva, iar acelora fără simţul umorului le va oferi un motiv de a-şi blestema decizia de a plăti un bilet la acest film. Kick-Ass nu este pentru toată lumea, de fapt l-aş putea numi, dacă îmi permiteţi, un film de nişă. Dacă nu aveţi probleme în a urmări cum o fată de unsprezece ani distruge o întreagă organizaţie mafiotă, ucigând rând pe rând, fiecare membru până la ultimul, dacă v-a plăcut Kill Bill şi sunteţi familiarizaţi cu stilul vechilor filme bazate pe benzi desenate, atunci nu va rămâne decât să păşiţi în sala de cinema pentru două ore de comedie sângeroasă.

Într-o lume în care zilnic se petrec nedreptăţi şi nimeni nu ia atitudine, un adolescent tocilar, cititor avid de benzi desenate, decide să devină un supererou. Dave (Aaron Johnson) îşi cumpără un costum mulat pe corp şi devine Kick-Ass. După o primă intervenţie încheiată cu o înjunghiere şi un accident urât, lui Dave i se introduc tije de metal în întregul corp, iar terminaţiile nervoase îi sunt atât de afectate încât nu mai poate simţi durerea. Noul Kick-Ass, mult mai încrezător în propriile forţe, decide să îşi mai acorde o şansă şi devine o vedetă în întreaga lume după ce salvează un necunoscut de la moarte, alungând o gaşcă de bătăuşi. Kick-Ass primeşte sute de e-mailuri în care oamenii îi cer ajutorul, iar el decide să o ajute pe fata de care s-a îndrăgostit, încercând să îl convingă pe fostul ei prieten să nu o mai caute. Intervenţia se termină cu vreo doisprezce crime, însă nu Kick-Ass este autorul, ci Hit-Girl (Chloe Moretz), fiica unui fost poliţist, actualmente jefuitor/supererou. Damon/Big Daddy (Nicolas Cage) ajunsese la închisoare din cauza mafiotului Frank D’Amico (Mark Strong), ceea ce a dus, în mod indirect, la moartea soţiei sale. Acum îşi doreşte să distrugă toată afacerea celui care i-a modificat cursul frumos al vieţii. Acesta şi-a educat fiica pentru a deveni o asasină invincibilă. Întreaga demonstraţie de forţe îndreptată împotriva organizaţiei lui D’Amico va conduce la apariţia pe scenă a unui nou erou, Red Mist (Christopher Mintz-Plasse), fiul temutului gangster, a cărui misiune este aceea de a ţese o capcană pentru cei trei supereroi.
Kick-Ass este o comedie de calitate, cu un umor de limbaj foarte reuşit, dar şi numeroase situaţii care atrag râsete. În ciuda finalului deosebit de violent, filmul nu îi lasă spectatorului impresia unui film dur, pentru că este clar pentru fiecare că Matthew Vaughn parodiază filmele bazate pe benzi desenate exact în acelaşi mod în care Tarantino parodiază producţiile kung fu în Kill Bill. Majoritatea comentariilor negative legate de Kick-Ass aduc în discuţie faptul că promovează într-un mod deschis imoralitatea, comportamentul violent şi că ar putea exercita o influenţă negativă asupra copiilor. Producţia a fost interzisă minorilor sub 15 ani, în România, iar în alte ţări a fost interzisă celor sub optsprezece ani. Dacă un copil ajunge în sală şi vede acest film, atunci responsabilitatea este a părintelui, nu a celor care au scris şi produs filmul.
Interesant la acest film este faptul că nu conţine foarte multe clişee, asta deşi este încadrat unui gen alcătuit exclusiv din stereotipii. Matthew Vaughn, regizorul filmului, parodiază o serie de elemente pe care le regăseam în filme ca Batman şi Superman, dar şi în producţiile cu gangsteri şi în filmele japoneze cu arte marţiale. Distribuţia a fost aleasă foarte bine, în special Chloe Moretz în rolul asasinei Hit-Girl. Tânăra actriţă, în vârstă de doar treisprezece ani, are o partitură care necesită mult curaj, ţinând cont de limbajul pe care îl utilizează, de acţiunile pe care le întreprinde, diferitele cascadorii pe care le realizează. Chloe Moritz se achită de sarcini cu brio şi se afirmă drept un nume de urmărit pe viitor. De asemenea, Nicolas Cage are o apariţie inedită, construind un rol foarte bun, iar ţinând cont de faptul că în ultimii ani s-a cantonat în acelaşi tipar de personaje, merită lăudat pentru decizia de a apărea într-un film independent, într-un rol atipic pentru cariera sa. În rest, Aaron Johnson este aşa cum ar trebui să fie orice actor care interpretează roluri de tocilari lipsiţi de încredere de sine, deşi l-aş fi preferat pe Jesse Eisenberg (Adventureland, Zombieland) în pielea unui asemenea personaj, în vreme ce Christopher Mintz-Plasse continuă în aceeaşi notă că şi în debutul de acum trei ani, în Superbad, în vreme ce Mark Strong se transformă, uşor şi sigur, în alegerea perfectă pentru roluri diabolice, după ce şi în Sherlock Holmes a evoluat foarte bine în persoana antagonistului. Efectele speciale nu sunt tocmai revoluţionare, aşa că amatorii de Avatar şi Clash of the Titans nu vor avea motive solide de a urmări filmul. Kick-Ass este unul dintre cele mai bune filme din acest an, desigur nu un material de Oscar, însă o producţie memorabilă şi de adăugat la colecţia personală atunci când va apărea şi DVD-ul. 
Filmul este original, impresionant, deosebit și excelent.