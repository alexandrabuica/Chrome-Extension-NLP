Christoph Waltz il interpreteaza senzational pe Alan Cowan, avocatul cu staif mai implicat intr-o relatie cu telefonul mobil decat cu familia. Cinic superior – nu e la prima casnicie, relaxat – prefera oricand un pahar de bautura si un trabuc unor discutii fara sfarsit, si extrem de sensibil la cuvinte – defect profesional, el ajunge in apartamentul familiei Longstreet cumva impotriva vointei sale si incruciseaza armele cu Penelope Longstreet, in interpretarea reusita a lui Jodie Foster, o femeie care isi pastreaza integritatea cu forta, fara umor si cu o slabiciune pentru alcool. In oglinda, partenera lui Allan, Nancy Cowan – nimeni alta decat Kate Winslet, e o femeie obsedata de imagine, din cale afara de plictisita de viata ei searbad perfecta. De partea cealalta  sta Michael Longstreet, sotul lui Penelope interpretat de John C. Reilly, un tip de moda veche cu o frica patologica de rozatoare, probabil personajul cel mai putin convingator dintre cele patru.
   Dar adevaratul calcai al lui Ahile pentru Carnage e ca ramane cumva retinut. Un personaj se desumfla pe masura ce altul creste, o relatie face implozie in timp ce o alianta noua ia nastere, dar nicaieri tabloul nu converge catre explozia totala pe care o simti mereu pe aproape. Poate e vorba doar de eleganta europeana, dar luand distanta fata de public prin trecerea dinspre sala de teatru catre marele ecran, filmul ar fi avut nevoie de un plus de intensitate.
