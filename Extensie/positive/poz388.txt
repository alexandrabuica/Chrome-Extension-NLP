Hollywood-ul continuă să meargă pe mâna supereroilor, a benzilor desenate, a sequel-urilor și a prequel-urilor. Iar când un film nu are nimic din toate astea, atunci, cel mai probabil, este inspirat după fapte reale sau are la bază o carte. Există din ce în ce mai puțină originalitate la Hollywood, iar Hollywood-ul încă dă majoritatea filmelor care apar în cinematografe.
The Wolverine este rezultatul unei mașinării cinematografice foarte bine pusă la punct și care rareori dă greș. Transformă un actor – ca Hugh Jackman – într-un sex-simbol, pe care femeile din toată lumea vor dori să-l vadă. Transpune pe ecran o bandă desenată, astfel încât obține suportul fanilor acestei culturi. Și, în cele din urmă, profită de tehnica 3D, pentru ca prețul biletelor să crească și pentru a face filmul mai atractiv pentru tineri.
Hugh Jackman este Logan alias Wolverine. Spre finalul celui de-al Doilea Război Mondial, acesta este ținut prizonier de către japonezi, când are loc un atac aerian american. Soldații japonezi se pregătesc de tradiționalul seppuku, pentru a avea o moarte onorabilă, numai că Yashida (Ken Yamamura) ezită. Îl eliberează pe Logan, care, la rândul lui, îl protejează de efectele bombelor aruncate de către americani. Când pericolul pare a se fi îndepărtat, Yashida se eliberează de scutul protector și rămâne înmărmurit să-l vadă pe Logan complet desfigurat. Dar și mai mult îl șochează rapida regenerarea a acestuia.
Wolverine funcționează cel mai bine ca un thriller de acțiune, în care intrigile se dezvăluie treptat, în care descoperim un erou bântuit de amintiri și care, la un moment dat, în prima parte a filmului, o întâlnește pe Yukio, o tânără cu o istorie de viață interesantă, care promitea un fir narativ palpitant. Numai că scenariștii decid să contureze povestea romantică (pentru că, pur și simplu, trebuia să existe una) în jurul unui personaj plictisitor și clișeic, precum Mariko.
Filmul este bun.