În niciun caz nu mă aşteptam ca The Other Guys să fie o comedie bună. Will Ferrell avea la activ destule eşecuri, în special cel care poartă numele Land of the Lost, iar Mark Wahlberg este un actor relativ mediocru care în ciuda încercărilor disperate ale producătorilor, nu prea reuşeşte să iasă în evidenţă în maniera în care prevedea scenariul. Ferrell este vedeta acestei producţii semnate Adam McKay, iar experienţa regizorului în acest domeniu și-a făcut simţită prezenţa, mai ales datorită portofoliului impresionant în care intră şi Step Brothers, o altă comedie reușită. The Other Guys nu dezvoltă o realitate exagerată, excepție făcând incipitul plin de scene rupte parcă din seria Die Hard. Deşi se prezintă a fi o comedie cu poliţişti, eu am văzut producţia lui McKay mai mult ca o parodie la adresa acestui gen. Oricât de prezent este umorul în replicile personajelor, echilibrul acțiune-comedie este distrus şi întregul film capătă aspectul de parodie precizat anterior. Am apreciat acest aspect şi consider că dacă s-ar fi pus accentul mai mult pe acţiune ar fi fost încă un film lipsit de esenţă.
Povestea îi urmăreşte pe Allen Gamble (Will Ferrell), un poliţist obişnuit cu viaţa de birou, şi pe Terry Hoitz (Mark Wahlberg), un om al legii care suspină după gloria pe care ar fi putut s-o aibă dacă o greşeală din trecut nu i-ar fi schimbat întreaga carieră. Într-o secţie de poliţie marcată de eroismul mediatic al unei echipe de super-polițiști, Terry este singurul care nu suportă situaţia şi încearcă fără succes să-şi convingă partenerul, Allen, să ia parte şi la cele mai simple misiuni. Când cei doi eroi ai secţiei de poliţie mor în timpul unei misiuni, Terry vede ocazia perfectă de a-şi recăpăta gloria, însă entuziasmul lui Allen este mai mult decât deprimant.Poliţiştii vor reuşi în cele din urmă să construiască un caz cu implicaţii mult mai adânci decât şi-ar fi imaginat oricine.
The Other Guys mi-a lăsat o impresie bună şi deşi mă aşteptam la ceva mediocru, am rămas surprins de faptul că în anul 2010 încă mai sunt oameni care produc filme de calitate. Cu Will Farrell s-a mers la risc, însă scenariul i-a pus în valoare talentul inconfundabil şi încă o dată mi-a confirmat că este un actor de clasă. Râsetele sunt la ordinea zilei în cazul acestei comedii, multitudinea scenelor amuzante reuşind să mă facă să râd mai mult decât mi-aş fi imaginat. Sunt unele scene în care aş zice că Ferrell este genial, iar alături de Mark Wahlberg, care joacă rolul unui poliţist oarecum dur, dar în acelaşi timp neîmpăcat şi sine însuşi, totul capătă o originalitate ieşită din comun.
Recomand The Other Guys tuturor cinefililor dornici să râdă la un film bun şi să vadă doi actori ce formează o echipă bună pe marile ecrane.
Pelicula este deosebita.Personajele sun minunate.