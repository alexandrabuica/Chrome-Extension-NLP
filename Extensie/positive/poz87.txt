Formula de succes aleasă pentru această poveste de către cei doi debutanți în ale filmului, atât pentru scenariu cât și pentru regie, este “fericirea nu are formulă”, filmul arătându-ne pe aproape tot parcursul lui că o anumită formulă, personalizată de fiecare dată, este necesară fericirii, pentru ca în final situația să ia o „întorsătură fericită”, reintrând pe făgașul normal, și demonstrându-ne că fericirea e oferită tot de lucrurile simple. Asta dacă ajungem să înțelegem care sunt aceste lucruri simple, considerate simple din afară, dar monumental de complicate pentru persoana ce se află exact în mijlocul lor.
Filmul cred că se bucură de o oarecare originalitate căci povestea despre plictiseala și depresia ce-și fac simțite prezența destul de repede într-o familie aflată într-un orășel mic, departe de tentațiile lumii moderne, este oferită într-o manieră captivantă unde vocea lui Jane Fonda ne poartă prin viața lui Douglas (Sam Rockwell), ca o prezență atotputernică, ce cunoaște toate intrigile și gândurile orășelului, precum și cele ale vieții farmacistului aflat la capătul puterilor. Pentru ca în final misterul denotat de vocea narativă să fie distrus de însăși prezența fizică a povestitoarei care este încântată de diversitatea produselor din farmacia lui Douglas, trimitere evidentă la viața schimbată de curând a protagonistului și evident a viziunii acestuia asupra vieții și de ce nu, asupra produselor din farmacie. Ce era înainte o jucărie pentru copilașii bolnavi este înlocuită acum cu un produs ce oferă o clipă de plăcere într-o viață anostă.
Filmul reușește să surprindă în cele din urmă, căci dacă la început mi-am dorit să plec din cinematograf, după câteva secvențe protagonistul m-a determinat să-l urmăresc până la final. Povestea umărește mai multe probleme evidente ale societății de la monotonia ce poate apărea într-o căsnicie, la divorțul atât de frecvent, la problemele adolescenților, dependența de droguri sau, pur și simplu, de medicamente, frica de a descoperi propria persoană, de a-i auzi dorințele și de a le trăi efectiv, lucru ce probabil ar reduce mult din continua nemulțumire ce rezidă în fiecare dintre noi.  Si, poate cel mai important aspect, evident prin titlul filmului, problema iubirii, element cuprins de un mister imens în continuare, ce poate fi păcălit, pentru un timp destul de scurt, de către chimie.
Concluzia poveștii este cea cu care ne-am obișnuit de mult, dar care este atât de greu de atins: asumarea problemelor și rezolvarea lor, presărată cu multă plăcere (puncte în plus câștigate pentru interpretările oferite de carismaticii Sam Rockwell și Olivia Wilde). Și, un sfat înțelept: studierea chimiei la timpul ei, adică de prin clasa a șaptea cred, pentru că mai târziu există alte “chimii” de care trebuie să ne ocupăm.