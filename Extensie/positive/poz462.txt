David Fincher nu ne-a dezamăgit nici de data aceasta. Asociez peliculele lui cu un tort etajat: primul blat reprezintă scenariul bine ales (de obicei, bazat pe un roman particular sau pe o poveste sinistră din viaţa reală), al doilea blat îl constituie actorii potriviţi la locul/rolul potrivit (nume grele din industria de la Hollywood precum Michael Douglas, Morgan Freeman, Jodie Foster, Brad Pitt, Sean Penn), crema care le uneşte este atenţia minuţioasă acordată detaliilor, iar cireaşa de pe tort o reprezintă misterul. To(r)tul este ornat cu  glazură de thriller, crimă şi psihologie.
Nici nu am simţit cum au trecut cele 3 ore petrecute la cinematograf.Am fost captivată din primul minut. Intro-ul descrie perfect protagonista filmului, prin coloana sonoră rock şi prin ideea de contopire (dintre două persoane, idei, mentalităţi, stări). Fata cu un dragon tatuat, Lisbeth (interpretată de Rooney Mara), este caracterizată prin dualitate: prevăzătoare şi imprevizibilă, cunoscătoare şi necunoscută, inteligentă şi neinteligibilă, captivantă şi de necaptivat, capabilă şi în incapacitate. Reporterul Mikael (interpretat de Daniel Craig) reprezintă tipologia jurnalistului care vrea să demaşte un om bogat, puternic, dar corupt. Bineînţeles, banii nespălaţi spală orice mâini pătate de imoralitate, amoralitate sau de o moralitate îndoielnică. Cu o imagine publică şifonată, Mikael are posibilitatea de a se retrage pentru o anumită perioadă de sub lupa presei. Tot ce are de făcut este să dezlege misterul dispariţiei Anitei Vanger.
Cei doi protagonişti ajung să lucreze împreună la acest caz. Vă las să descoperiţi singuri poveştile lor de viaţă de dinainte de a se întâlni, criminalul şi finalul filmului. Tot ce pot să vă spun este că o să aveţi parte de incesturi, adulter, scene violente, macabre şi cu întorsături neaşteptate. Totul se rezumă la fiinţa umană care simte că ceva nu este în regulă, şi totuşi nu încearcă să scape, decât atunci când este prea târziu. Este amuzant, într-adevăr, cum teama de a fi nepoliticoşi este mai mare decât teama de a îndura suferinţa fizică.
Filmul este bun si merita vazut.