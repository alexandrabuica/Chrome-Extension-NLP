Cam asta încearcă să ne sublinieze “Friends with Kids”, introducându-ne în viaţa de dinainte şi de după copii a trei cupluri (sau aproape cupluri) de prieteni. După ce primele două cupluri au câte un copil sau mai mulţi, timpul dăruit celorlalţi dispare, fericirea şi plimbările prin păduri sau la bere sunt năruite, iar în viaţa personală se instaurează o stare de disconfort şi de nervozitate permanentă. Poate nu copiii sunt cauza, dar se pare că ei nu sunt nici soluţia acestor probleme. Singurii care au rămas departe de afecţiune reciprocă, dar şi de copii, sunt Julie (o blonduţă speriată de dragoste, interpretată de Jennifer Westfeldt, care semnează şi regia şi scenariul) şi Jason (un bărbat imatur, care caută aventurile de o noapte şi este mereu departe de o relaţie stabilă, ce implică şi responsabilitate).
Aceştia îşi dau seama despre cauzele ce au produs ruptura în prietenia cu ceilalţi şi nefericirea afişată de aceştia – intrarea într-o căsătorie – şi apoi conceperea copiilor şi decid ca ei să fie excepţia de la regulă: vor face sex, vor avea un copil, nu se vor iubi (altfel decât ca prieteni) şi căsători, vor împărţi responsabilităţile, astfel încât să fie fericiţi ever after. Şi intră în acest pariu cu viaţa, fără să se gândească prea mult la viitor, la momentul când copilul va creşte mare, la faptul că stau prea mult timp împreună, că prietenii nu sunt de acord cu această înşelare a ordinii vieţii mature.
Interesantă idee a scenaristei, dar care cam înfrânge realitatea de la care a plecat: nu prea e posibil (aşa cum privesc şi prietenii) să nu te conformezi regulilor, după cum, probabil, nu este nici prea legal (dar este, până la urmă, doar un film). Dar este în acelaşi timp şi amuzant, pentru că priveşti cu atenţie, dacă eşti părinte sau ai prieteni părinţi, chiar simple realităţi ale vieţii, pe care le-ai văzut de atâtea ori acasă sau în vizite, când copiii nu te lasă să respiri, să discuţi sau să te joci o carte, ca să dau doar câteva exemple. În rest, este previzibil până peste poate, actorii sunt mediocri şi nu impresionează.