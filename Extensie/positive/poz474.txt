Ca să fiu sincer, nu mă aşteptam ca Predators să fie chiar atât de bun. Îl aveam pe Adrien Brody în rolul principal, dar chiar am rămas plăcut surprins de maniera în care a fost abordată întreaga producţie ţinând cont că avea în spate renumele unui alt clasic cu Arnold Schwarzenegger. Dacă ar fi să aleg între cele două filme aş fi pus în faţa unei mari dileme, pentru că fiecare producţie are părţile ei bune, dar şi foarte multe defecte. Lăsând la o parte vechiul Predators, filmul lui Nimrod Antal formează o nouă echipă de războinici ce trebui să lupte pentru propriile vieţi, fiind vânaţi de creaturi cu mult superioare la orice capitol.Distribuţia aleasă include câteva nume mari şi Adrien Brody este primul în această listă. Am rămas puţin surprins prima oară când l-am văzut în postura unui mercenar cu sânge rece şi nu am putut decât să mă gândesc la fizicul mai ‘special’ al acestui actor. Pentru rolul din Predators Brody s-a antrenat serios şi probabil și cu puţin ajutor din partea medicilor a reuşit să pună un pachet de muşchi impresionant, aşa cum vedem în scena finală. Dar din nou, nu ştiu cât de bine îi stă în această postură.
Acţiunea este tipică pentru acest gen de film. Avem diverşi războinici, mercenari, criminali ce sunt paraşutaţi într-o junglă fără a şti unde se află şi mai ales, cum au ajuns acolo. În mod inevitabil vor forma o echipă şi vor încerca să desluşească ce se întâmplă în jur, aceasta în timp ce lucrurile capătă din ce în ce mai mult mister. De altfel am apreciat la Predators şi construcţia gradată a subiectului. Mă aşteptam să mă plictisesc pe alocuri, însă ritmul este alert şi nu ai timp să faci prea multe pauze. De altfel nici personajele nu sunt foarte bine adaptate noului peisaj extraterestru şi aspectul care poate că m-a deranjat mai mult decât altele a fost faptul că acei oameni, în continuă mişcare, în luptă cu nişte extratereştri fără milă, nu prea mănâncă. Acţiunea se desfăşoară pe parcursul câtorva zile şi ca să fiu sincer nici nu i-am văzut bând nici prea multă apă. Întotdeauna apreciez la un film verosimilitatea şi aceste mici detalii strică oarecum întreaga surpriză a vizionării.
Nu sunt multe aspecte de reproşat la Predators. În mare este un film bun ce mi-a depăşit aşteptările, cu o acţiune spectaculoasă care nu lăsa loc de pauză pentru spectatori şi care înainte de toate îţi lasă impresia unei producţii la care s-a muncit mult şi cu cap. Interesantă a fost şi apariţia episodică a lui Laurence Fishburne, care sincer ar trebui să mai slăbească dacă are de gând să mai joace în astfel de roluri.
Filmul este deosebit, interesant si impresionant.