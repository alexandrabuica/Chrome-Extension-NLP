Am vrut să revăd filmul lui Truffaut cu un motiv special:Primul considerent: chiar dacă urmează aproape în detaliu toate aspectele cărții, filmul lui Truffaut există separat, este de sine stătător și este, în felul său, unic. Nu pot spune că este mai slab sau mai bun decât cartea, dar este clar că personalitatea regizorului a dat o amprentă unică și filmul nu numai că rezistă timpului, dar se susține pe poziții chiar la o comparație atentă cu cartea.
Al doilea considerent: Îmi imaginam, pe când citeam cartea, o lume a viitorului mult mai dezvoltată, cu nave spațiale, trenuri magnetice sau televizoare superdezvoltate, 3D, care pot acoperi fără probleme pereții unei case. Undeva, era un defect al omului prezentului, care este apropiat de tehnologie, fără să mă gândesc că acum peste 50 de ani posibilitățile tehnice erau mult mai puține. Truffaut mi-a dezvăluit o cu totul altă lume: în 1966, industria filmului de science fiction era încă la început, departe încă de Star Wars sau Alien, așa că lumea în care trăiește pompierul-erou al filmului, Guy Montag, este desigur a viitorului, dar unul care pare închistat în prejudecăți, și nu revoluționar din punct de vedere al tehnologiei. Exemplu: dacă trenurile sunt un fel de metrouri cu fața în jos, aparent vehicule ale viitorului, calea spre casă este coborârea din aceste trenuri pe o scară periculoasă și plimbarea pe niște câmpuri nefolosite, pline de iarbă, lucruri inacceptabile în propria noastră viziune asupra viitorului. Dar acest viitor nu contează, mesajul este important!
Al treilea considerent: La citirea cărții, mi-o imaginam pe Clarisse ca o elevă de liceu, de care Montag se atasează doar pentru a discuta interdicțiile acestei lumi, fiind departe de o iubire sau de o apropiere propriu-zisă, chiar platonică. Truffaut inovează genial, după părerea mea: pe de o parte, distribuie aceeași actriță și pentru rolul lui Clarisse și pentru cel al soției lui Montag, pe frumoasa Julie Christie, având rolul de a-l pune pe pompier în pragul unei confuzii sentimentale; pe de altă parte, relația dintre ei, odată ce Clarisse nu este o adolescentă, ci o frumoasă și tentantă femeie majoră, se transformă într-un joc al antagonismelor (principii vs. iubire, cărți vs. sex, soție vs. femeia fatală independentă etc.).
În final, nu știu ce veți alege, cartea sau filmul. Din punctul meu de vedere, ambele sunt o alegere inspirată, dar cea mai potrivită și corectă alegere este să le savurați pe amândouă, pe rând, și să trageți apoi propriile concluzii despre un viitor în care cărțile vor fi arse de către pompieri, un viitor pe care sper să nu îl trăim.