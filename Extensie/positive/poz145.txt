Există un nou gen de film psihologic, un excelent melanj de comedie şi dramă, pe care în ultimii aprox. 15 de ani (1996-2011) l-am văzut prosperând pe ecrane în filmele lui Wes Anderson, Alexander Payne, Noah Baumbach, Paul Thomas Anderson, Terry Zwigoff, Jason Reitman, Thomas McCarthy, Cameron Crowe, Todd Solonz, Steve Buscemi. Acest curent artistic a fost impulsionat de succesul lui „American Beauty” în 2000 şi a început să se răspândească din SUA către UK şi Franţa. Vorbesc de unele mici bijuterii, care în sistemul de studiouri hollywoodian se numesc semi-independente, care aspiră atât la statutul de „indie” cât şi la statutul de film hollywoodian. Aceste filme trec aproape neobservate, deoarece sunt veritabile filme de artă, care au o solidă bază scenaristică, o temelie pusă de scenarişti-regizori-producători. Aceşti autori totali ai unei noi generaţii a Hollywoodului au început să se afirme, să câştige premii după premii (inclusiv Oscar) şi să transpună pe ecran veritabile poveşti de viaţă, jucate de o mână de actori foarte bine aleşi.
Ei bine, „The Savages” este o asemenea bijuterie. Dacă alţi autori totali (precum J.J. Abrams) preferă să-şi folosească talentul de a crea personaje complexe pentru a face blockbustere comerciale (unele mai reuşite critic, altele mai puţin), Tamara Jenkins în instanţă realizează o dramă de familie. Laura Linney şi Philip Seymour Hoffman joacă rolul a doi fraţi (Wendy şi Jon) al căror tată, Lenny, capătă demenţă senilă. Philip Bosco găseşte un rol strălucit în Lenny, pe care îl portretizează ca pe un moş irascibil şi care nu înţelege ce se întâmplă în jurul lui. Antiteza dintre el şi lumea care îl înconjoară, inclusiv copiii lui, este sursa unor momente veritabile de umor, dar şi amărăciune.
Wendy şi Jon au fost traumatizaţi fizic şi psihic de tatăl lor, în copilărie, şi încă mai poartă sechelele unor probleme nerezolvate. Acestea nu sunt niciodată discutate, nu ni se atrage atenţia asupra lor. Cu toate acestea, le vedem, în atitudinile de viaţă, în privirile şi în gesturile lor.
Unii bătrâni, atunci când devin senili, capătă un comportament violent, chiar ostil la adresa celorlalţi. Pierzându-şi respectul pentru sine şi pentru cei din jur, se văd cu disperare lipsiţi de demnitate când nu mai sunt autosuficienţi. Pentru copiii lor, acum la rândul lor adulţi în jur de 40 de ani, un asemenea părinte intră în peisaj ca o problemă.
Atmosfera autistă a filmului este îmbibată de o durere cutremurătoare, căci Wendy şi Jon sunt, simbolic, în pericolul de a călca pe urmele tatălui lor. Alegerea pe care o au de făcut este între a se refugia într-o lume a viselor, plină de complezenţă pe dinafară şi plină de compromisuri pe dinăuntru, sau a reuşi să îl ierte pe tatăl lor (care nu îşi cere niciodată iertare), să înceteze să-l mai învinovăţească , să se ierte pe ei înşişi şi să-şi asume responsabilitatea cu maturitate pentru ce au în prezent în viaţa lor.
Scena finală a celor doi fraţi stând la căpătâiul tatălui lor este evidenţa finală a unei dispariţii fără cuvinte. Fără verbalizarea disperării şi a furiei interioare, fără tristeţea unor ani pierduţi din viaţă, fără cuvinte măreţe. Scena suprinde prin tăcere şi scurteţe cu mult mai mult decât ar fi reuşit să o facă orice altă ilustrare. Tamara Jenkins a învăţat mult prea bine lecţia şi nu arată personajele vorbind despre emoţiile lor, pentru că e didactic şi necinematografic. În schimb, arată emoţiile prin care trec prin detalii fine. „The Savages” nu e un film la care să te uiţi în timp ce calci sau strângi rufele, ci un film pe care să îl priveşti şi să îl asculţi cu mare atenţie, măcar de două ori. Toată emoţia este concentrată într-o lacrimă, care apare în altă parte.
Filmul e o capodoperă în sine. Din fericire, este apreciat şi de critici, festivaluri şi cinefili. Doar scenariul a primit 7 premii internaţionale şi a fost nominalizat la Oscar. Philip Seymour Hoffman a primit 5 premii de interpretare şi a fost nominalizat la Globul de Aur pentru acest rol. Laura Linney a câştigat un premiu de interpretare şi a fost nominalizată la Oscar. Filmul a câştigat 2 premii pentru cel mai bun film. În afară de toate acestea, a mai primit 12 nominalizări, din Dallas până în Marracketch, din New York până în Londra, din Gent până în Saint Jordi. 