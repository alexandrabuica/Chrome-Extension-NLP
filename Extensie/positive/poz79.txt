Celălalt fiu, Arthur, este un visător și un ”prostănac” (cel puțin în ochii celorlalți), este cel care visează la lumea de demult și se asigură că toți copiii vor primi răspunsuri la nenumăratele lor scrisori către Moș Crăciun. Până în clipa în care, în graba robotizării, tehnologizării etc., unuia dintre copii, unei fetițe din Anglia, nu îi este livrat cadoul, o bicicletă roz. Pentru Steve, chiar pentru Moș Crăciun, acea fetiță nu reprezintă decât un procent, o cantitate infimă care, în mintea unui economist, unui matematician sau unui statistician, nu reprezintă nimic, 0,000001% din total. Dar nu și pentru Arthur, nu și pentru elfi, nu și pentru bunicul Moș Crăciun, un copil înseamnă TOTUL.
Un elf-ambalator, un Moș Crăciun retras (bunicul) și un posibil viitor Moș Crăciun (Arthur) pleacă în misiunea vieții: aceea de a recupera timpul pierdut, de a duce la destinație bicicleta roz, de a bucura și ultimul copil rămas pe Pământ fără cadou. Și totul într-o rememorare a Crăciunului adevărat, pe o sanie reală, cu renii zburători, cu aventuri și întorsături de situație, pentru a redescoperi adevăratele tradiții, adevăratele emoții ale căutării cadourilor sub bradul de Crăciun. Copiii vor fi sigur atrași de către această animație frumoasă, dar cu siguranță vor stârni lacrimi și mămicilor și tăticilor! Eu vă recomand ”Arthur Christimas”, am petrecut o frumoasă după-amiază alături de fiul meu…