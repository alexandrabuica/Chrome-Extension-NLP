Stuart Blumberg, nominalizat la Oscar pentru scenariul filmului THE KIDS ARE ALLRIGHT, debutează ca regizor cu o comedie inteligentă care aduce o nouă perspectivă asupra relațiilor umane. Trei prieteni care se luptă cu dependența de… sex încearcă să-și croiască drum prin viață, căutând iubirea și încercând să treacă cu bine peste terenul minat care este pentru ei viața de zi cu zi.
În fruntea distribuției îi regăsim pe Mark Ruffalo, nominalizat la Oscar, pe Tim Robbins, câștigător de Oscar, dar și pe Gwyneth Paltrow sau Pink.
”Thanks for Sharing” – tradus la noi ”Tentaţii (i)rezistibile” – încearcă să evidențieze lupta la care este supusă o persoană diagnosticată ca fiind dependentă de sex. Este vorba atât despre conflictul interior pe care îl au aceste persoane și care le dezorganizează viața, cât și despre problemele pe care trebuie să le înfrunte cu cei din jur, care, de cele mai multe ori, nu-i înțeleg sau nu-i acceptă.
Filmul reușește să pună în lumină viața zbuciumată pe care o duce o persoană dependentă, până la urmă, de orice, nu neapărat de sex. Dependența, în general, nu este o scuză, este o boală și ar trebui tratată ca atare; sprijinul persoanelor diagnosticate îi ajută să-și recâștige stabilitatea și să ducă o viață normală și, nu în ultimul rând, faptul că fiecare dintre noi avem puncte slabe sau putem ajunge suferinzi, astfel că ar fi bine să-i judecăm mai puțin pe ceilalți și să devenim mai empatici. Acceptarea este cheia.
Filmul este bun si simpatic.