Povestea adevărată a unui preot din secolul 19 care s-a oferit voluntar să meargă pe insula Molokai, pentru a le oferi mângâiere şi ajutor leproşilor din insulele Hawaii. În peninsula Kalaupapa din această frumoasă insulă bolnavii îşi duceau zilele total izolaţi de exterior, lepra fiind o boală contagioasă şi, pe atunci, nevindecabilă. Părintele Damien (născut în Belgia) a fost primul preot sosit printre ei. Deşi superiorul său îl avertizase să nu atingă pe nimeni, părintele şi-a riscat viaţa şi sănătatea, câştigându-le treptat încrederea localnicilor. Sub conducerea sa s-au stabilit primele reguli de convieţuire civilizată, barăcile au devenit case, s-au organizat ferme şi şcoli. Cererile sale pentru ajutor au fost auzite de cei din exterior, mai puţin de ierarhia catolică. Până la urmă, şi părintele Damien a fost atins de boală. Dar asta l-a impulsionat şi mai mult să amelioreze condiţiile de viaţă ale acum-"colegilor" leproşi. Pe atunci se credea - în mod total eronat - că lepra este stadiul final al sifilisului, contactat de hawaieni fiindcă ar fi fost un popor "murdar". Dar fiindcă un ales al Domnului s-a îmbolnăvit de lepră, imaginea publică de "necurăţenie" a hawaienilor a dispărut.
Mahatma Gandhi l-a numit erou şi l-a considerat o sursă de inspiraţie pentru campaniile sale sociale. Părintele Damien a fost canonizat de Biserică în anul 2009 şi spiritului său i se atribuie unele miracole de vindecare recente.
Filmul este deosebit si minunat.