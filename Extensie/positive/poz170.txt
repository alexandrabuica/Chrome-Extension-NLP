Continuand seria filmelor cu Jack Nicholson, am ales “The Last Detail”, un film din 1973 mai putin cunoscut publicului larg (familiarizat, mai degraba, cu ultimele sale aparitii, cele din comediile de varsta a treia) si cu atat mai valoros. Constructia este genul de film pe care eu il apreciez foarte mult si anume un road movie care devine o calatorie initiatica pentru viata unuia dintre personajele principale. Iar atunci cand modelul si sfatuitorul acestei calatorii este un Jack Nicholson uns cu toate alifiile, un militar care a trait totul si care poate emite pretentiile necesare pentru a-i invata pe cei mai tineri, atunci “tacamul este complet” (:D) si rezulta un film care merita, cu siguranta, vizionarea.
Subiectul este incitant: doi marinari de cariera, plictisiti de slujba si de colegi, primesc sarcina sa insoteasca la inchisoarea militara un recrut de doar 17 ani, Meadows (Randy Quaid foarte tanar, dar cu o figura la fel de amuzanta si atunci), care era vinovat ca furase doar 40 de dolari, dar de la o persoana importanta (mai precis, de la organizatia de caritate a sotiei sefului suprem). Pedeapsa: 8 ani. 8 ani departe de familie, de armata, de orice tentatii, 8 ani care pentru el poate reprezenta sfarsitul, dar si pierderea celei mai frumoase etape a vietii, acea perioada in care risti totul, traiesti totul, incerci toate picanteriile vietii, inainte sa inceapa lungul drum al responsabilitatilor.
Billy Buddusky, poreclit Bad Ass, este sansa lui. Interpretat de un Jack Nicholson inca tanar, dar aflat intr-o etapa a carierei in care avea nevoie de afirmare si de concretizare a eforturilor actoricesti, Buddusky este omul versat, care decide ca lui Meadows nu ii este necesara o derapare de 8 ani de la viata lui, ci o trecere treptata prin toate etapele vietii de adult, mai cu seama a povestilor spre care toti tindem dupa 18 ani: prima bere, prima petrecere cu bautura, prima noapte de dragoste, etc. Pentru Meadows, aceasta calatorie nu se transforma intr-un drum spre Iad, ci un drum plin de experiente inedite, pe care cu siguranta nu le va uita in cei 8 ani in care va fi departe de lume si mai ales departe de lumea “cumsecade”.
Cei doi sunt insotiti de Mulhall (Otis Young), un marinar care este tipul “corect” din toate aceasta aventura, cel care cateodata il trage de maneca pe Bad Ass, cel care ii arata tinta de reintoarcere spre propria cazarma, dar si cel care le sustine eforturile spre o vacanta platita (a lor, marinarii care se simt in permisie) si fericita (pentru Meadows). Meadows devine fericirea intruchipata in timp, de la baiatul timid si hot, cu o incredibila abilitate de a fura orice, in oricare imprejurari, la baiatul plin de importanta, sigur pe sine, un adevarat barbat la finalul filmului, dupa ce calatoria sa initiatica a luat sfarsit.
Interesanta abordare a devenirii propriei persoane, un film care cu siguranta trebuie mentionat si vizionat de catre orice cinefil, “The Last Detail” a fost tradus inspirat in romana ca Ultima misiune, reprezentand de fapt ultima treapta a transformarii lui Meadows intr-un adevarat adult, intr-un barbat. Oare toti am trecut prin aceste etape? Merita discutat despre acest lucru…