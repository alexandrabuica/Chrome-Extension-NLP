Oh da! Uitati aici o replica nemaintalnita, pretioasa, care in scurt timp va deveni una clasica, memorabila. Sau mai bine zis, NU. Voua va vine sa credeti ca astfel de replici mai sunt premise in filme in ziua de azi ?  Va adresez aceasta intrebare voua, cititorilor, pentru ca mie personal, nu-mi vine sa cred si nu vreau sa accept ca asa ceva mai este posibil.
Din start va voi spune ca acest film adaptat dupa seriile manga, anime cu acelasi nume (sau mai bine zis, aproape) – Dragon Ball Z, foloseste materialul original doar ca material de inspiratie, dupa care se bate cu pumnii in piept si face fel de fel de acrobatii vizuale incercand cumva, dar futil evident, sa creeze senzatia de desene animate cu iz de epic live action.
Dragonball Evolution este o chinezarie cinematografica, care poate fi intalnita in bazarul cu produse contrafacute pe care scrie “Made in China”. Ceea ce ar fi trebuit sa fie un sincer si corect “direct pe dvd”, isi poarta crucea cu greu pana ajunge pe marile ecrane cu aceleasi reincalzite si obosite sfaturi oferite eroului: “always have faith, you are the one, only you can destroy the evil” … si tot asa continua timp de 84 de minute, in care majoritatea momentelor cheie se axeaza pe aceleasi subiecte vesnic intalnite in filme cu adolescenti americani: “eroul e un necunoscut, dar este indragostit de cea mai frumoasa fata din liceu, care e combinata cu durul liceului care ii face zile negre eroului nostru.”
Si tot nu-mi vine sa cred ca Justin Chatwin, la cei 26 de ani ai sai, primeste rolul lui Goku, un liceean cu probleme, la fel cum avea si Karate Kid, Sam Witwicky in Transformers sau Neo, the One, Alesul. Trebuie sa va amintesc ca in serialul animat, prima confruntare intre Goku si Piccolo are loc in cadrul unui turneu, cand Goku avea numai 9 ani, ceea ce il cam imbatraneste pe Chatwin cu vreo 17 ani pentru acest rol. In afara de faptul ca, Oozaru facea parte din Goku, el nu era nici un slujitor al “lordului” (asta nu stiu de unde au mai scornit-o) Piccolo. Goku era de fapt un extraterestru din rasa Sayan, sosit pe planeta noastra sa o supuna si sa o conduca in calitate de dictator suprem, zeu venit din ceruri (asa cum prea bine ne “invata” acest film.)
James Marsters in rolul lui Piccolo este de negasit. Machiat, imbracat si camuflat in asa fel incat nu se mai poate distinge nici macar o expresie a fetei. El este ascuns de camerele de filmare in spatele unei masti verzi care il inrudeste cu Masca lui Jim Carrey. Datoria lui in acest film este sa taca, sa mearga de la punctul x la punctul y, si sa arate suparat si rau. Povestea lui este la fel de trista ca si infatisarea lui. A fost inchis acum mii de ani in maruntaiele Pamantului de unde inexplicabil (la propriu, nu aflam nici in final) evadeaza. Acum vrea sa puna mana pe cele 7 bile magice si sa isi puna o dorinta. Vrea sa distruga pamantul.
Dupa toate explicatiile de la inceput, spre final, filmul inca incearca sa spuna povestea din spatele celor intamplate pana acum. Somnul este recomandat. Nimeni nu pierde nimic. De la ferma lu’ bunicu’ se trece la un liceu in stilul 90210, apoi un salt imens pana intr-un Tokyo hiper tehnologizat, iar imediat dupa colt, se ajunge intr-un podis parca copiat din Revenge of the Sith, arena duelului final intre Piccolo si Goku.
Una dintre secvente se ascunde la final in generic. Piccolo traieste. Si se va intoarce in a doua parte. Asta numai daca se va face vreodata. Incasarile acestui “Evolution” o sa ii determine pe producatori sa porneasca in cautarea acestor 7 bile magice pentru a-l invoca pe Shenlong (un dragon magic din aur) sa le implineasca o dorinta arzatoare: un film mai bun.