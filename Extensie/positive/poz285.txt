Recomand acest film tuturor iubitorilor dansului in general si al hip-hopului in special. Dansului in general, pentru ca in acest al doilea StreetDance, avem parte de o fuziune plina de inspiratie, culoare, ritm si suflet intre dansul strazilor de pe mapamond  si salsa latino-americana!
Intriga este clasica, conceputa astfel incat sa slujeasca principalului personaj al filmului – recte dansului. Si se achita de aceasta sarcina cat se poate de in regula, fara derapari, stridente sau nemultumiri serioase din partea publicului care intelege mesajul.
Un mesaj plin de umanitate despre nazuintele tineretului, despre faptul ca singuratatea individuala si marginalizarea sociala nu mai conteaza atunci cand te exprimi prin dans, dar si reversul – si anume ca dansul cere precizie, control, disciplina si canalizarea pasiunii. Iar atunci cand iti doresti sa ajungi sa stapanesti acest limbaj universal, trebuie sa intelegi ca numai prin impartasirea clipei si a miscarii cu ceilalti de langa tine, devii o entitate umana sigura si completa.
Un drum greu de strabatut, mai ales in sase saptamani, cat au la dispozitie cei doi dansatori amatori, Ash si Eddie, pentru a-si compune o echipa de valoare si pentru a pune la punct un program imbatabil in lupta pe care o au de dat in principal impotriva Invincibililor, trupa americana de varf, care i-a ingenunchiat si ridiculizat.
Un drum pe care pornesc intr-o cavalcada prin orasele mari ale Europei, in cautarea celor mai buni street dancers, care sa li se alature in Paris efortului comun de a realiza o trupa omogena si un program valoros cu care sa se prezinte in concurs. Lilou, Skorpion,  Kite, Steph, Betty şi Dey Dey, b-boy Sambo, Niek şi Dedson sunt numai cateva nume ale dansatorilor care se alatura lui Ash si Eddie.
Scanteia inspirationala si inovativa apare atunci cand cei doi merg in barul lui Manu si urmaresc programul Evei, superba dansatoare de salsa, care respira prin toti porii pasiunea salbatica a dansului lstino. Colaborarea si fuziunea dintre cele doua stiluri, atat de diferite, pare pentru inceput o utopie, dar atunci cand esti tanar, plin de talent si mai ales atunci cand intervine si iubirea, nimic nu mai poate sta in calea implinirii visurilor. Ei, nu chiar nimica, doar cateva mici piedici puse de  imaturitate a lui Ash, de insuficienta lui traire si exprimare emotionala in dans, de lipsa lui de incredere in aceste „clipe impartasite”… Intelepciunea unchiului Evei, hotararea lui Eddie, determinarea trupei si dragostea care se infiripa intre cei doi tineri Ash si Eva, sunt factorii hotaratori si atuurile care ii propulseaza in final in marea confruntare cu Invincibilii si le confera victoria in concurs.
Filmul are un mare beneficiu din aparitia in distributie a Sofiei Boutella, care este o femeie superba si o street dancer valoroasa.
Am avut parte de un 3D care chiar a pus in valoare frumusetea dansurilor si a corpurilor in miscare ale protagonistilor si care ne-a bombardat simpatic si prietenos cu popcorns si cu fulgii descatusati din pernele puse la bataie de trupa de streetdance :).
Si nu in cele din urma, inca un mesaj valoros al filmului este acela ca, precum si in sport, fairplayul este la loc de cinste si in mediul streetdancerilor – cel care pierde accepta rezultatul, admite infrangerea, intinde mana castigatorului si considera ca este o onoare sa fie impreuna in concurs. Pentru urmatoarea confruntare, fiecare va incerca din nou sa fie cel mai bun!
Mergeti sa vedeti acest film si picioarele vi se vor misca in ritmuri pline de viata!