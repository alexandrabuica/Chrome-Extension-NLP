Cea de-a opta ediție a festivalului de animație Anim’est a început vineri, 4 octombrie, iar deschiderea oficială a avut loc la Cinema Patria, din București, cu filmul Ernest et Célestine.
Animația francezilor Stéphane Aubier, Vincent Patar și Benjamin Renner, cu Daniel Pennac ca scenarist, este un film pentru copii; și nu o spun în mod peiorativ. Povestea este simplă, fără complicații inutile, vizualurile sunt reduse la minimum și mesajul este unul clar: nimic nu poate sta în calea unei prietenii sincere, chiar dacă el este un urs iar ea – un șoricel.
Universul în care Pennac își construiește povestea este unul scindat în două: deasupra, se află lumea urșilor, în timp ce dedesubt, prin rețeaua de canalizare și printr-o rețea de galerii construite chiar de ei, locuiesc șoarecii. Două lumi separate, menite a nu se intersecta vreodată.
Numai că această ordine se distruge în momentul în care Célestine (voce: Pauline Brunner) îl ajută pe înfometatul Ernest (voce: Lambert Wilson) să găsească ceva de mâncare. Și tot în acel moment, are loc începutul unei frumoase prietenii.
Trăind la orfelinat, Célestine este învățată să se sperie de urși. Însă, Ernest nu-i inspiră teamă. Ba chiar se atașează de el, îl ajută să evadeze și cei doi ajung să lupte pentru dreptul lor de a fi prieteni.
Adaptat după o serie de cărți scrise de Gabrielle Vincent, Ernest et Célestine poate fi privit și ca o critică asupra divizării sociale, etnice sau rasiale. Dar atmosfera rămâne una lejeră, totul fiind privit cu optimism și cu încredere că binele învinge întotdeauna intențiile rele, iar o prietenie adevărată poate trece peste orice obstacol. Numai că pentru ca acest lucru să fie posibil, este nevoie de onestitate și altruism.
Totuși, Ernest et Célestine nu reușește să fie mai mult decât un film agreabil, din care copiii pot învăța câte ceva, în timp ce se distrează privind aventurile celor două personaje. Pentru adulți, poate părea un film ușor pueril, dar, cum nu li se adresează lor, acest lucru contează mai puțin.
Filmul este frumos si impresionant.