Ce poate fi mai frumos într-o zi de iarnă ce amintește mai mult de toamnă decât o comedie în dulcele stil american, în care protagoniștii sunt un duo de negri puși pe șotii? Celebrul cuplu Stan și Bran suferă un rebrading fiind înlocuiți cu Ben și James, ce au drept scop în viață salvarea lumii de infractori. Regizorul filmelor Fantastic Four (2005) și Think Like a Man (2012) face o combinație între ele, aducând pe marele ecran urmăriri pe străzile Atlantei, arme, corupție și bineînțeles, adrenalină din plin. Toate acestea pe ritmul antrenant al lui KRS One, Sound Of Da Police.
Ben, gardian la liceu, vorbăreț și prea puțin înalt, are două dorințe: să intre la Academia de Poliție și să câștige încrederea viitorului cumnat, detectiv și lup singuratic, pus pe harță și complet împotriva iubitului Angelei, sora mai mică. Dornic să scape de cumnățelul ce nu se ridică la standardele sau mai exact, la înălțimea acestuia, James îi oferă posibilitatea lui Ben de a-și demonstra calitățile. 24 de ore de eforturi enorme depuse de cei doi cumnați, unul pentru supraviețuire, celălalt pentru impunere. Dar cine s-ar fi gândit că micuțul ar fi cel care urma să-i aducă indicii lui James în dosarul la care lucra de câțiva ani? Cu voie, fără voie, James se vede nevoit să-l accepte pe Ben în compania sa încă puțin.
Filmul face parte din gama largă de comedii cu polițiști și negri, care de altfel sunt unele dintre cele mai reușite, reluând idei și situații deja expuse în multe alte pelicule. Totuși, actorii oferă un iz aparte acestei comedii care ne explică clar că suntem pe teritoriul negrilor: Hey! You’re white, you’re white! You don’t fight! Atât Ice Cube, cât și mai proaspătul Kevin Hart (Death at a Funeral, Think Like a Man) sunt experți în comedie și succesul filmului este oferit și de chimia dintre cei doi actori. Antagonismul dintre insistența lui Ben ce depășește orice limite și încăpățânarea lui James creează situații limită, precum scena în care au loc schimburi de foc între sârbi și armata lui Omar, dar și pline de umor, când Ben își demonstrează calitățile dobândite în urma atingerii nivelului „platină” la jocurile video.
Reprezentant de seamă al comediei, filmul pare să atace și subiecte mai delicate și actuale de altfel prin importanța oferită jocurilor video, existând atât o critică a acestora pentru timpul pierdut și izolarea într-o lume ireală, cât și o laudă căci nivelul „platină” este salvatorul celor doi polițiști în cadrul unui război cu mafia.