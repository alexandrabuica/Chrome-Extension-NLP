Doi ani au trecut până să reuşesc să vizionez aceasta mega-producție. Aproape un an a trecut de când Rescue Dawn e doar o schiţă a unei recenzii ce s-a lăsat aşteptată mult prea mult. Astăzi situaţia s-a schimbat şi regret că nu mi-am făcut timp în aceste peste douăzeci şi patru de luni pentru o poveste cu adevărat incredibilă, o dramă interioară şi o continuă luptă cu moartea. Rescue Dawn este fără îndoială unic prin modul în care este transpusă toată acţiunea pe marele ecran. În contextul unui război în desfăşurare în Vietnam şi Laos, toată perspectiva se concentrează asupra unui pilot din marina americană ce este doborât în timpul primei sale misiuni. Fire puternică, caracter de excepţie şi model pentru cei din jurul său, bărbatul se va confrunta în curând cu un pericol mai mare decât trupele duşmanilor de pe urmele sale.
Dieter Dengler (Christian Bale) este pilot în armata SUA. Trimis încă de la primul sau zbor într-o misiune ultra-secretă, Dengler este doborât de către inamici şi ulterior capturat şi trimis într-o mică tabără alături de alţi prizonieri. În acel loc parcă uitat de lume omul plănuieşte o evadare, şi cu ajutorul celorlalţi captivi, face totul posibilul să întreprindă un plan cât mai realist.
Marea evadare din timpul sezonului ploios îi găseşte pe Dieter şi pe Duane într-o fugă continuă şi o luptă cu moartea. Când speranţa pare să-i părăsească, două elicoptere americane îi reperează într-un sat uitat de lume. Impactul pe care îl are gestul compatrioţilor săi îi dărâma psihic pe supravieţuitori. Luat drept inamic, Dieter este la un pas să fie împuşcat de către americani. Însă nici această întâmplare nefericită nu-l opreşte din drum pe eroul nostru, care continuă lupta cu soarta. Cu un Duane terminat fizic şi psihic, un gest aparent banal în ziua de astăzi îi aduce o moarte violentă tovarăşului lui Dengler. Decapitarea prietenului său îl marchează pe bărbat, însă în acest ţinut uitat de Dumnezeu speranţa moare ultima. Timpul îşi spune cuvântul asupra lui Dengler, care devine din ce în ce mai slăbit, însă când totul părea imposibil, el este salvat de o echipă de recunoaştere şi în scurt timp ajunge în siguranţă.
Aceasta recenzie este mai mult o povestire a acţiunii, presărată cu mici comentarii. Sunt conştient de acest fapt, însă consider aceasta trăire drept un exemplu de supraviețuie, de dorinţă de viaţă şi de libertate. Christian Bale dă viaţa unui personaj uimitor, un erou care a ajuns în iad, l-a traversat şi a trăit să povestească şi altora. Scenariul este unul de excepţie, însă aici trebuie lăudata mai mult adaptarea, căci realitatea este sursa de inspiraţie. Rescue Dawn este o dramă de excepţie, construită de către Werner Herzog într-o manieră în care suspansul este gradat, punctul culminant fiind reprezentat de moartea lui Duane.
Recomand acest film tuturor iubitorilor cinematografiei. Nu este un film foarte violent, aşadar nu pot impune restricţii anumitor categorii de spectatori, dar nici nu este o producţie plictisitoare. Există un echilibru perfect între toate aspectele şi alături de distribuţia ce joacă fenomenal, Rescue Dawn este fără îndoială un punct de reper în categoria filmelor de război.
Filmul este deosebit, impresionant și excelent.