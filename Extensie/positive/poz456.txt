Ne-am obişnuit deja cu filmele despre spărgătorii de bănci, despre planurile ingenioase ce stau în spatele fiecărui “jaf al secolului”. Nu are rost să fac trimiteri ultracunoscute la filmele lui George Clooney (Ocean’s Eleven… etc), întrucât sunt sigur că fiecare cinefil de pe mapamond a vizionat, măcar o dată în viaţa sa, un astfel de film. The Sweeney este o producţie britanică oarecum ieşită din tiparele cu care mă obişnuisem. Fac aici referire la umorul britanic nelipsit din multe filme britanice (şi atât de savuros), dar şi la faptul că The Sweeney abordează din o cu totul altă perspectivă acest gen de film. Sweeney este numele unei echipe de poliţişti şi detectivi specializată pe spărgătorii de bănci, magazine importante; misiunea lor este una dificilă şi impune, în acelaşi timp, un stil de viaţă periculos de la care nu există scăpare. În regia lui Nick Love, The Sweeney nu este chiar genul de film pe care să-l urmăreşti alături de întreaga familie, însă nici nu se compară cu alte producţii din ultima perioadă care să fi ajuns până în cinematografele româneşti. Poate de vină este şi caracterul destul de violent al filmului, povestea spectaculoasă ce ar trebui să atragă în sala de cinema spectatorii, dar şi setea aceasta a publicului pentru acţiunea fără limite. 
Sweeney are o rată impresionată de condamnări. Fiecare jaf este atent urmărit de oamenii lui Jack Regan (Ray Winstone) şi puţini sunt cei care scapă liberi. Însă lucrurile se schimbă în urma unui jaf la care echipa lui Regan începe investigaţiile; un jaf simplu soldat cu moartea unei femei nevinovate ascunde mai multe decât se văd pe camerele de luat vederi. Regan va trebui să rezolve cazul ce se complică pe măsură ce săpăturile continuă şi, cu toate că departamentul disciplinar al poliţiei e pe urmele acţiunilor sale, va reuşi într-un final să desluşească adevăratul infractor din spatele jafului.
În concluzie, The Sweeney este un film de acţiune bun, motiv pentru care nu poţi aduce în discuţie chiar atât de multe aspecte. Împuşcături, înjurături, curse nebune cu maşini, intrigă originală, ruperi de ritm, personaje unice… The Sweeney intră o tiparul unei seri foarte bune de weekend în care nu-ţi pot dori mai mult decât violenţă fără limite. 