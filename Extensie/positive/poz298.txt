Ceea ce m-a tinut atenta in fotoliul cinemaului a fost insa, de data aceasta – un cumul fericit de parti pozitive.
In primul rand o poveste fermecatoare care prinde viata intr-un scenariu cursiv si temperat cum nu se poate mai inspirat, punctat de amanunte istorico/religioase (perioada reformatoare)   pline de cruzime,  barbarie, tradari, intrigi, consideratii filozofico-psihologice privind credinta in Dumnezeu si crimele in numele aceluiasi Dumnezeu  – mergand pana la ideea ca totusi „credinta este aceea care da substanta sperantelor noastre”. Si firul rosu al conditiei femeii la mijlocul secolului al 16 – cu bataie – din pacate – pana in zilele noastre: tranzactionarea tinerelor la taraba aranjamentelor matrimoniale, tinere nestiutoare si necunoscatoare in ale vietii, tinere supuse unor ancestrale ritualuri barbare, tinere in cautarea descoperirii propriilor identitati si aspiratii, tinere care „nu  stiu ce sa mai spere intre ceea ce se sfarseste si ceea ce continua”.
Dar tinere pline de calitati: frumusete si inteligenta – care aprind inimile si ambitiile barbatilor care detin puterea si dispun de ea sub orice forma. Barbati care arareori au caracter si arareori stiu sa vada dincolo de iubirile, geloziile, poftele, pasiunile si orgoliile lor, cine sunt cu adevarat fiintele – femeile – pe care le doresc. Iar in acest sens este superba secventa definitorie de viata consumata intre  Printesa Marie de Montpensier si Contele de Chabannes, acesta din urma lasandu-i spre neuitare in ultima sa scrisoare: „Mi-ati adus tinerete…oriunde as fi te voi intovarasi ca un cantec vechi in minte….”
Ei, si pe acest scenariu atat de bine cladit, vine un regizor cu o mare experienta profesionala, care isi selecteaza inspirat o echipa de actori care se suprapune ideal peste tipologia rolurilor propuse si care functioneaza intr-o comuniune perfecta. Pe deasupra, vine si contributia lui Guy-Claude François -  Decorurile si a lui Caroline de Vivaise – Costumele – care creaza cu multa bogatie plastica atmosfera secolului 16: castele,  asezari– interioare/exterioare – ospete, dueluri, razboaie, cai in galopuri superbe, paduri, campuri, gradini…Cu imaginea de mare frumusete a lui Bruno de Keyzer si coloana sonora a lui Philippe Sarde.
Toata aceasta echipa probabil ca a fost binecuvantata de un Dumnezeu atat de des invocat in acest film, pentru ca rezultatul este o productie „rotunda”, in care fiecare element se aseaza si se integreaza armonios si plastic.
