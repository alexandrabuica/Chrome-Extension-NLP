Producătorii Live and Let Die au încercat să-l readucă în rolul principal pe Sean Connery şi întrucât tentativa lor s-a soldat cu un eşec, s-au văzut nevoiţi să caute un înlocuitor pentru ‘veteranul’ seriei. Cel care a preluat moştenirea legendei James Bond a fost Roger Moore şi acum, după vizionare, pot afirma că actorul britanic s-a integrat foarte bine în pielea agentului 007. Are şarm, un simţ al umorului, o prezenţă mai mult decât impunătoare, zis pe scurt, are toate atuurile pentru a-l interpreta pe Bond. Nu ştiu măsura în care George Lazenby ar fi fost o soluţie de rezervă sau nu, dar consider că ar fi dus întreaga serie pe o pantă descendentă. În regia aceluiaşi Guy Hamilton, Live and Let Die este o producţie reuşită, însă nu străluceşte aşa cum i se cuvine unui film James Bond.
Acţiunea îl urmăreşte pe agentul 007 în încercarea de a afla motivul asasinării a trei agenţi aflaţi în misiuni în colţuri diferite ale lumii. Ceea ce descoperă bărbatul este o reţea globală de trafic de heroină condusă de Kananga, un diplomat de pe o insulă mai puţin cunoscută, în colaborare cu Mr. Big, un gangster american pur sânge. Bond va reuşi să se infiltreze în reţeaua de trafic şi în cele din urmă o va desfiinţa în modul propriu şi caracteristic.
Live and Let Die, după cum afirmam anterior, nu are esenţa agentului 007. Poate de vină este şi scenariul cam încâlcit din punt de vedere al scenelor şi al locaţiilor unde are loc acţiunea. Suntem purtaţi într-o lume ba civilizată, ba primitivă, implicit comunitatea americană, respectiv mica societate de pe insula unde se aflau culturile de opium. Se creează o mică varză în această privinţă şi ca şi în Diamonds are Forever, producătorii ţin din toată inima să evidenţieze caracteristicile fiecărei culturi. În acest sens este reprezentativ modelul şerifului dintr-un mic orăşel american, numit sugestiv JW. Este un personaj lipsit de maniere, cu tendinţe de falsă autoritate şi limitat fizic de propria greutate.
Filmul din 1973 o aduce în atenţie pe Jane Seymour, pe care sigur românii o cunosc datorită serialului Dr. Quinn, Medicine Woman din 1993. A fost un serial cu care eu am crescut şi nu a durat mult până să fac conexiunea cu personajul Solitaire interpretat de Jane Seymour. Trebuie să recunosc că în tinereţe Dr. Quinn era într-adevăr o ‘fată Bond’ şi cu siguranţă a rămas în galeria celor mai frumoase reprezentante ale sexului feminin din întreaga serie.
Recomand Live and Let Die celor care au bunăvoinţa şi răbdarea de a urmări întreaga serie. Nu a fost un film spectaculos, dar Roger Moore a fost într-adevăr James Bond, agentul 007. Iar ca bonus, filmul a fost nominalizat la Oscar la categoria ‘Cea mai bună coloană sonoră’.
Filmul este deosebit, excelent si interesant.