Fiind un film despre un tip care se îmbracă într-un costum de liliac pentru a salva un întreg oraș, un film inspirat după niște reviste de benzi desenate, nu m-așteptam să aibă logică. Și bine am făcut, pentru că, în multe cazuri, acțiunile personajelor sunt foarte puțin plauzibile. Și, pentru că a venit vorba de personaje,… n-am văzut niciunul care să aibă forța și intensitatea lui The Joker sau, măcar, care să pară o ființă vie, cu propriile convingeri, păreri sau sentimente. Toate personajele, inclusiv Bane (interpretat de Tom Hardy), Selina Kyle (Anne Hathaway) sau Miranda Tate (Marion Cotillard), nu sunt altceva decât niște instrumente în ”mâinile” lui Nolan, pentru ca el să poată construi o poveste și să-și vadă liniștit de scenele de acțiune.
Dar nu pentru personaje bine construite te duci la un film cu Batman și nici pentru că speri că acolo vei găsi prea multă logică, ci pentru că ai nevoie de spectacol, ai nevoie ca ceva/cineva să te surprindă atât de mult încât, după vizionare, să vorbești ore întregi cu prietenii despre acel film, pentru că ai nevoie să mai crezi în povești și pentru că ai nevoie să ți se mai dovedească o dată în plus că binele învinge întotdeauna, indiferent de cât de malefice și bine pregătite ar fi forțele răului. Iar Nolan îți satisface cu succes toate aceste nevoi.
Din punct de vedere tehnic, The Dark Knight Rises nu face absolut niciun pas greșit. Imaginea realizată de Wally Pfister e impresionantă și îi oferă filmului stil și grandoare. Iar muzica lui Hans Zimmer aduce un plus de gravitate, amintindu-ne pe toată durata filmului că suntem martorii unui adevărat eveniment și nu doar ai unui simplu film cu super-eroi.
Poate că The Dark Knight Rises are defectele sale, însă este un exemplu de entertainment realizat la cel mai înalt nivel, este divertisment pur, este genul de film pentru care se cheltuie 250 de milioane de dolari pentru că producătorii sunt convinși că vor câștiga cel puțin dublu.Filmul este bun!