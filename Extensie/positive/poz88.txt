Am înfulecat cele opt episoade ale serialului HBO ”True Detective” pe nerăsuflate. Cum nu reuşesc şi nu văd sensul în a descrie de la început până la sfârşit desfăşurarea narativă a unui film sau serial (x s-a întâlnit cu y şi au început să pună la cale un plan privind spargerea unei bănci etc.) mă rezum la a explica de ce mi-a plăcut atât de mult acest (prea) scurt serial. Care, fiind poliţist, se axează asupra elucidării unei serii de crime ritualice. Poate pentru că cei doi protagonişti, Matthew McConaughey si Woody Harrelson construiesc un cuplu de personaje principale atipice. Oamenii nu prea se înţeleg, se suportă, se critică şi, la un moment dat chiar se iau la bataie, dar există un sens al împlinirii unei datorii faţă de comunitate care nu-i lasă în pace şi-i face să ducă la bun sfârşit lunga căutare a criminalului. Vioara întâi este Matthew McConaughey şi, din acest motiv, titlul serialului este la singular, căci McConaughey este detectivul adevărat care-şi urmăreşte prada (cazul) până la capăt, indiferent de durată şi de costurile care sunt implicate. În această misiune semi-religioasă îl trage şi pe Woody Harrelson. Cuplul nu se întelege decât spre final, dar se completează şi, atăt de tipic american they cover their backs.
Un alt motiv care m-a atras la acest serial HBO ar fi faptul că zugrăveşte o imagine interesantă a Sudului Statelor Unite, căci acţiunea are loc în Louisiana, după cum s-a preferat a se traduce în limba româna titlul original. Niciodată nu am înţeles cine şi de ce (din raţiuni comericale, evident) decide aceste schimbări de titlu, cine îşi arogă această misiune, de a corecta ceea ce au vrut de fapt să transmită autorii filmului, căci, har Domnului, una este „Detectivi din Louisiana” şi alta „Detectiv adevarat.” Insăși forma (plural/singular) este schimbată, denaturând până la urmă mesajul.
Chiar şi asa, imaginile din Louisiana, fostă colonie franceză, sunt spectaculoase şi ceea ce m-a interesat cel mai mult, tocmai moştenirea franceză, indiferent cât de superficial s-au instalat ei acolo, face diferenţa între statul Louisiana si alte state federale. Louisiana este în continuare divizată în parohii (parish-paroise), după modelul regalist-francez, fiind singurul stat american ce are acest sistem de subdiviziuni administrativ-teritoriale. Iar justitia se face urmand un Cod Civil de sorginte napoleoniana şi nu the Commun Law al anglo-saxonilor. Pana la urma si un melting pot de influente franceze, spaniole, haitiene-africane si anglo-saxone care-si spun cuvantul si in crearea unei atmosfere semi-mistice. O alta lume care, in plus, este constant ravasita de trecerea uraganelor.