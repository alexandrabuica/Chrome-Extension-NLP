Eroina, tipul adolescentului cuprins de frică în fața unui viitor incert, ce se bazează pe sistem să o ghideze, dar care eșuează lamentabil, este dovada imposibilității categorisirii ființei umane, este raza de lumină ce se va naște în fiecare gaură neagră, este Katniss Everdeen (rol pentru care actrița Shailene Woodley a pierdut în fața lui Jennifer Lawrence), ce profită de talentul ei înnăscut pentru a nu se supune, chiar cu prețul vieții părinților. Regizorul a insistat destul de mult pe portretizarea eroinei, prelungind drumul atât de lung (!) spre o răsturnare de situație și deci puțină acțiune adevărată, iar când aceasta a apărut în sfârșit nici nu a apucat să încingă bine spiritele că a și dispărut. Un final prea din scurt, mai ales dacă facem o comparație cu introducerea ce a înlocuit  până și cuprinsul, probabil din lipsă de timp. Un punct forte îl reprezintă scenele de vis, în care sentimentul de frică inundă ecranul, aici simțindu-se amprenta regizorului unor filme precum The Illusionist (2006) și Limitless (2011).
Producția este o combinație de tineri actori necunoscuți, ce  vor avea cu siguranță un parcurs dulce pe tărâmul hollywoodian, și talente consacrate precum Kate Winslet, al cărui rol nu a fost aprofundat la maxim, din păcate. Protagoniștii principali sunt interpretați de Shailene Woodley, de care cu siguranță vom mai auzi și care seamănă prea mult cu Lawrence, și Theo James, prea puțin cunoscut și al cărui rol se aseamănă destul de mult cu cel al lui Edward din Twilight (2008) sau mai degrabă Dimitri din Vampire Academy (2014). Totuși, cuplul de outsideri trezesc simpatii și vor fi susținuți de public pe parcursul călătoriei lor.
Depersonalizarea și îngrădirea individului, frica ce reprezintă unul dintre cei mai mari dușmani ai noștri sunt temele poveștii, la care se adaugă o doză de iubire, necesară unui parcurs mai lin în lupta declarată inamicilor libertății.  Cred că îndemnul cel mai bun în acest caz ar fi să fiți divergenți și să mergeți să vă convingeți singuri dacă filmul merită sau nu vizionat