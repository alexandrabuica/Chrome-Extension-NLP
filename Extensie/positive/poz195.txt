Cum faci o franciza veche de 15 ani sa straluceasca si asta la 4 ani de la ultima incercare fara succes? La aceasta intrebare a gasit raspunsul corect echipa producatoare a acestui film.
Mai intai tii pasul cu noile descoperiri in tehnica si alegi Imax ca format de prezentare, apoi apelezi la doi scenaristi talentati Andre Nemec si Josh Appelbaum, responsabili cu succesul si inventivitatea serialului “Alias”.
Cu un scenariu exploziv avand ca idee principala motto-ul ” alearga pentru viata ta“, readuci pe ecran actorul principal, acelasi sclipitor Tom Cruise in rolul lui Ethan Hunt, alaturi de specialistul in gadgeturi Benji Dunn (Simon Pegg), adaugi fete noi cum ar fi Jane Carter (Paula Patton) si William Brandt (Jeremy Renner) reunindu-i pe toti sub bagheta magica a lui Brad Bird, oscarizat de doua ori pentru creatiile sale marca Pixar – “The Incredibles” si “Ratatouille”.
Nu stiu cate persoane au avut incredere in imaginatia si talentul lui Bird, in magica sa translatare de la animatie la filmul de actiune dar Ghost Protocol este fascinant, captivant, hipnotizeaza privitorul tinandu-l in mrejele actiunii din primul pana in ultimul moment.
Povestea debuteaza fara mari sperante. Un agent MI este ucis chiar in momentul in care era sigur de reusita misiunii sale  -  agent Hanaway interpretat de (Josh Holloway). Un dosar cu secrete nucleare trece in mainile unei frumoase si independente asasine cu o pasiune pentru diamante – Sabine Moreau – intruchipata de seducatoarea Lea Seydoux. Pe Hunt il regasim intr-o inchisoare din Moscova, aparent fara griji si fara tentatia de a se elibera.
Acestea au fost singurele momente linistite ale filmului pentru ca dintr-o data, pe muzica fascinanta a lui Dean Martin nebunia incepe. Ajutata de membrii echipei sale, agentii Carter (Paula Patton) si Dunn (Simon Pegg), Ethan evadeaza, apoi accepta misiunea de a se infiltra in Kremlin pentru a sustrage codurile de lansare a unor rachete nucleare. Nimic mai simplu s-ar zice pentru experimentatul Hunt, insa dupa ce o bomba distruge jumatate din Kremlin iar vina cade asupra sa si a echipei sale, dupa ce relatiile dintre SUA si Rusia se complica, Agentia este desfiintata iar Ethan si ai lui raman fara suport de orice fel cu iminenta izbucnirii razboiului nuclear din vina unui nebun pe nume Cobalt… ei bine… iata premizele cascadei de aventuri care urmeaza.
Cu putin ajutor din partea secretarului (Tom Wilkinson), prin alaturarea asazisului analist William Brandt (Jeremy Renner), exploatandu-si talentele si legaturile personale, micul grup se avanta in cursa contra cronometru de a-l gasi si opri pe Kurt Hendricks (Michael Nyqvist) creierul complotului menit sa instaureze viziunea sa fatalista asupra lumii.
Din Praga, pardon Kremlin (desi este mai mult decat evident ca exterioarele Kremlinului sunt filmate in curtea interioara la Hradcany), in Dubail , in India si apoi in SUA, agentul minune  insotit de echipa sa si nu singuratic, asa cum a fost in precedentele filme sub aceeasi franciza, trece prin incercari imposibile, teste de rezistenta incredibile, infrunta minti diabolice si natura dezlantuita(urmarirea de masini in furtuna de nisip din Dubai e de-a deptul spectaculoasa).
Desi in Mission: Impossible – Ghost Protocol scenele de actiune se succed cu repeziciune, captivand spectatorul, povestea nu este nici haotica, nici obositoare, dimpotriva firul narativ este antrenant, logic, vesel si revigorant. In scenele de mare consum nervos si fizic, in spatele privirii de otel se simte oboseala actorului Tom Cruise dar acesta arata o forma fizica de invidiat, ramanad acelasi personaj seducator(mai ales cand imbraca impecabilele costume albastre).
Poate cea mai impresionanta scena si cea mai elocventa asupra puterii si talentului si daruirii lui Cruise este cea care se desfasoara in cea mai inalta cladire din lume. N-o sa va descriu nebunia actiunii, va spun doar ca in cladirea numita Burj Khalifa, Tom Cruise se  urca de la un etaj la altul pe exteriorul structurii folosind o pereche de manusi Gecko, nu foarte fiabile, care ii asigura aderenta pe sticla in cea mai mare parte a timpului.
Ceea ce si-a propus “Ghost Protocol” si se pare ca a reusit pe deplin este sa fie carismatic, distractiv, palpitant si nu prea rodicol si mai ales sa obtina profituri maxime de la o audienta globala. Reteta succesului a fost descoperita si va atrage pe cale de consecinta un sequel. Daca insa Ethan Hunt va simti nevoia sa se pensioneze sau sa ocupe locul lasat liber de catre secretar, in mod sigur William Brandt(Jeremy Renner) nu-si va putea refuza seful si va prelua misiunile, fie ele si imposibile…”Ne intalnim in Kandahar”… cu Tom Cruise sau fara, cu Brad Bird sau fara…