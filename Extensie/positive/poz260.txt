Foxfire a fost ca o gură de aer proaspăt după anumite subiecte extrem de… tulburătoare.
Foxfire nu este un film aşa-zis comercial, fireşte. Nu s-ar regăsi în selecţia TIFF dacă ar fi aşa. Este un film sensibil, care atinge subiecte cândva (şi poată încă) controversate, precum egalitatea de şanse, emanciparea femeilor sau discriminarea pe diverse criterii.
Este povestea lui Legs (Adamson), o tânără independentă, care provine dintr-un mediu dificil – fapt care contribuie la escaladarea „independenţei” sale native, până când se ajunge la încălcarea legii. Astfel, ea devine lidera unei găşti formate exclusiv din fete, care primeşte răsunătorul nume Foxfire şi este consfinţită printr-un ritual soldat cu… tatuaje.
Este povestea lui Maddy (Coseni), naratoarea, care, ani şi ani după evenimentele din anii 50, devine cercetător şi îşi impune mintea strălucită. Copilă fiind, nu acestea îi erau însă priorităţile, ci o loialitate puternică faţă de Legs şi faţă de conceptul de comunitate.
Este povestea lui Goldie, Violet, Rita sau VV – personalităţi atât de diferite, încât alianţa considerată indestructibilă devine, treptat, fragilă. Fiecare este deosebită în felul său, şi supusă unui alt tip de teamă. Îşi găsesc rolurile în cadrul grupului şi se ridică la înălţimea lor, orice încercare de abatere fiind repede suprimată. Cu toate acestea, fetele îşi fac simţită prezenţa şi lasă un impact puternic asupra publicului – în special asupra celor care se revăd sau regăsesc în ele.
Foxfire are o acţiune simplă, previzibilă, şi totuşi acaparatoare. Personajele sale sunt stereotipizate aproape dureros, şi totuşi, deloc deranjant. Dimpotrivă, stereotipurile par să-şi aibă locul predefinit în cadru, par să servească la construirea armonioasă a acţiunii şi să facă dovada veridicităţii faptelor. Fără stereotipuri, Foxfire n-ar fi luat fiinţă; n-ar fi avut nici motiv, nici promotoare, nici aderente.
Fără a avea un final spectaculos, filmul a reuşit să-mi producă o impresie puternică. Am văzut persoane cu lacrimi în ochi la final şi am putut să le înţeleg. Cu ani în urmă (nici măcar atât de mulţi), aş fi avut, cred, aceeaşi reacţie. Există o vârstă a rebeliunii – cu sau fără cauză – când acţiunile unui grup precum Foxfire ni se par mai presus de orice lege şi fără putinţă de tocmeală.