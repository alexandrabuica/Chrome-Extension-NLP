Cum va arăta visul american peste un secol, două? Exact ca acum: junk food, părinţi iresponsabili care îşi vând copiii, pariuri, blonde tinere şi voluptoase care se căsătoresc cu octogenari bogaţi, tehnologie avansată utilizată strict pentru profitul personal. În străfundul …adâncului, filmul încearcă să ne atragă atenţia asupra transformării boxului, al cărui principal scop a ajuns să fie show-ul oferit spectatorilor şi telespectatorilor (şi I-spectatorilor, aş adăuga eu). Cum? Printr-o peliculă despre wrestlingul din viitor: cu roboţi.
Ca într-un butic de cartier, regizorul Shawn Levy are câte ceva pentru toată lumea. Charlie (interpretat de Hugh Jackman) este protagonistul chipeş şi cu caracter, tot numai o fibră musculară, cadou pentru doamne şi pentru frustraţii care au şi acum poze cu Arnold pe pereţi. Max (interpretat de Dakota Goyo) este protagonistul Jr., care seamănă cu Justin Bieber din profil, as în ale jocurilor de pe PC, cadou pentru adolescente şi pentru fanii Counter Strike. Avem mulţi roboţei (pentru fanii SF), multe blonde (pentru fanii Marilyn Monroe) şi multe strigăte (pentru cei care stau prost cu auzul).
În general, toate filmele cu/despre bătăi caută să atingă şi latura mai sensibilă a privitoarelor. Am învăţat că o relaţie tată-fiu poate fi reparată prin râuri de Cola, gropi de gunoi cu fiare vechi şi meciuri de box (câteodată, încasate de propriul tată). Bineînţeles, trebuie să existe şi o “ea”, Bailey (interpretată de Evangeline Lilly), frumoasă şi încăpăţânată, care nu cedează chiar aşa, cu una, cu două, din prima seară. Îmi place scena în care ea se trezeşte (şi în sensul propriu, şi în cel figurat) cu el în pat, într-o dimineaţă. Oameni buni, nu mai dormiţi cu uşile descuiate! Nu suntem în Canada.
Acord o bilă albă pentru freesteyle-ul interpretat de roboţel, efectele speciale şi pentru apariţia lui Anthony Mackie. Trebuie să recunosc că au fost momente în care strigam, în sinea mea, la unison cu Max, “Scoală, băi, de jos!”. Totuşi, aş recomanda călduros, utilizarea unei bulinuţe cu interzicerea filmului pentru copiii sub 15 ani. Nu de alta, dar apoi vor să devină cu toţii independenţi înainte de a li se fi eliberat buletinul.
Filmul este bun.