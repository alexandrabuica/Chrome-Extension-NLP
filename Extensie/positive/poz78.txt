Printre filmele de Crăciun, până când băiețelul meu se va face (mai) mare, vom include mereu și câteva animații. Dacă Mihaela scria ieri despre ultima apariție de celor de la Disney, ”Frozen”, eu voi spune câteva lucruri despre o animație mai veche, din 2011, ”Arthur Christmas”. Departe de a fi o capodoperă, nici măcar în rândul animațiilor, Arthur Christmas stârnește emoții, poate și lacrimi, te introduce în atmosfera de Crăciun și te păstrează acolo și mult timp după ce filmul s-a terminat. Acel moment când un copil de peste mări primește cadoul pe care l-a dorit, în dimineața Crăciunului, în timp ce este privit de Moșu’, ascuns în cămară alături de fiii săi, este neprețuit și face tot filmul.
Suntem într-adevăr în era tehnologiei! Dacă pentru noi tehnologia înseamna computere, Facebook, gadgeturi, tablete, nici pentru Moș Crăciun și ajutoarele sale, elfii, nu ar trebui să însemne altceva, nu? Era saniei trase de renii zburători pare a fi trecut, iar acum o navă supratehnologizată, care seamănă cu o sanie uriașă, dar care aduce pe undeva cu nava Entreprise, duce cadourile în noaptea de Crăciun, cu ajutorul elfilor și sub îndrumarea aproape malefică a fiului Moșului, Steve. Cel care aspiră, de altfel, să fie următorul Moș, după retragerea tatălui. Adevăratul Moș a devenit aproape un accesoriu, tocmai pentru că a obosit după 70 de ani de activitate și conștient că tehnologia lui Steve nu poate concepe greșeli.