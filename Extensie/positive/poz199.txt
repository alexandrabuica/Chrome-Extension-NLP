Cu siguranta, multe dintre melodiile din acest film le-ati ascultat de multe ori, fara sa stiti cu siguranta cine le canta, considerand ca fac parte din melodiile clasice, ale caror amintire nu se va sterge niciodata. Cu siguranta, multi dintre noi nu au auzit de “The Band”. Poate suna doar ca o sintagma, poate fi doar un semnal al unei alte formatii de rock, care s-a sfarsit prin anii ’70, fara ca numele sau sa insemne ceva pentru iubitorii muzicii. Nu este doar atat, este chiar numele unei formatii americane (la momentul 1976, formata din Rick Danko, Robbie Robertson, Richard Manuel, Levon Helm, Garth Hudson), care a ramas in istoria muzicii şi, prin acest documentar, merita sa fie dusa mai departe si pentru cei care nu auzit de ea.
Am ascultat si vazut acest DVD de multe ori, inainte sa ma pronunt asupra acestuia. Poate nici nu e cazul sa spun prea multe, poate este necesar doar sa va aleg cateva momente din acest concert, dar cu precizarea ca este nevoie, pentru a-l savura pe deplin, de un sistem audio bun, fara de care muzicalitatea extraordinara a pieselor acelor ani poate suferi. Dar, sa va spun cate ceva despre The Band: dupa cum spun criticii muzicali ai acelor timpuri,“The Band” a fost o formatie de turneu, care a fost de-a lungul timpului (16 ani de turnee continue) mai populara intre jurnalistii de muzica si colegii de turneu decat pentru publicul larg, desi au ramas peste timp o formatie admirata si cu mare influenta in muzica.
Cateva dintre influentele muzicale asupra melodiilor lor reies atat din melodiile de pe DVD, dar si din artistii care au venit la ultimul lor concert in calitate de prieteni:  muzica country, rock and roll, chiar si soul sau blues, desi sunetul ne aduce aminte de rock-ul clasic, exceptional interpretat si pus in scena. Dupa 16 ani de turnee insa, unul dintre cei cinci membri ai trupei (Robbie Robertson) se saturase si impreuna decid sa renunte la scena si la formatie, urmand ca ulterior carierele lor sa continue pe propriul drum.
Pentru aceasta, organizeaza la San Francisco concertul de adio intitulat “The Last Waltz“, la care ei vor chema si foarte multi prieteni pentru a canta impreuna pe scena, dar au si buna idee de a filma acest concert si a-l distribui ulterior ca un documentar. Regizorul chemat pentru a pune in scena un film care devine memorabil (revista Rolling Stone l-a numit “cel mai bun film despre rock filmat vreodata) a fost Martin Scorsese, inca la inceput de cariera, dar care, dupa cum dovedeste si documentarul “Revisiting The Last Waltz”, a organizat tot spectacolul, l-a pus pe tabla si a facut o treava extraordinara. Momente filmate exceptional, umbre si lumini pe interpreti, un decor fabulos si momente de interviu despre momentele de glorie.
Nu trebuie uitati si invitatii: Joni Mitchell si Neil Young, Ronnie Hawkins si Bob Dylan (doi muzicieni care au avut o mare importanta pentru istoria formatiei), Muddy Waters, Dr. John, Van Morrison, Ringo Starr, Eric Clapton, Ronnie Wood, Paul Butterfield, Neil Diamond, Emmylou Harris, The Staple Singers. Concertul a avut loc la data de 25 noiembrie 1976, iar documentarul a fost lansat doi ani mai tarziu pe piata. Nu ramane decat sa va las in compania muzicii.