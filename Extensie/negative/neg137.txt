“A good day to die hard” este a cincea parte dintr-o franciză care nu mai vede sfârșitul. Dacă primele două părți au devenit filme de căpătâi pentru categoria celor de acțiune, celelalte trei sunt doar niște action flick-uri prost gândite cu multe împușcături și replici de doi bani. Maximul e atins de a cincea parte, un film atât de prost, încât te obosește. Intriga, dezvoltarea acțiunii și punctul culminat, într-un cuvânt cam toate ingredientele unui film, sunt atât de prost gândite, încât poți să afirmi cu ușurință că cineva le-a băgat într-un blender și le-a făcut pastă doar că să atenueze din gustul incredibil de rău. Subiectul e unul de doi bani, iar modul în care se dezvoltă acțiunea e la fel. John McClane, ajuns la o vârstă aproape de pensionare, află că fiul lui e undeva într-o închisoare din Moscova pentru că a participat la un asasinat politic. Fără bagaj, John se duce la Moscova pentru a-și salva fiul. N-are niciun plan dar undeva în adâncul sufletului, știe că problemele îl vor găsi pe el și pe fiul lui, moștenitor, probabil, al aceluiași ghinion. Vizita în Moscova începe cu câteva glume idioate, apoi cu un taximetrist cântăreț, ca apoi să dea în clocot cu o evadare spectaculoasă orchestrată de fiul lui, agent CIA sub acoperire. Exagerările intră în joc odată cu urmărirea pe străzile Moscovei, una atât de plină de distrugeri încât pentru acest „Die Hard” s-ar potrivi un subtitlu de genul ”car apocalypse”. Pe lângă scenele de urmărire, povestea din Moscova are rolul de a ne ilustra relația dintre tată și fiu, precum și evoluția ei dinspre dispreț spre atașament, când lucrează împreună.
După zeci de minute haotice în care se trag la fel de multe gloanțe ca într-un război, acțiunea se mută la Cernobyl pentru confruntarea finală. Scenariștii au grijă să mute personajele de colo-colo, să creeze tabere cu jucători oarecum surprinzători, dar nimic nu se schimbă. Filmul rămâne la fel de haotic, lipsit de coerență și la final, nu-ți lasă decât un gust prost sau o senzație de ieftin și fără rost.
Despre interpretare nu prea sunt multe lucruri de zis. Bruce Willis arată o lehamite vizibilă în multe filme de câțiva ani încoace. E ca și cum nu mai are chef sau s-a săturat de roluri în filme stupide. Dacă anul trecut a fost excelent în Looper, anul acesta începe prost cu „A good day to die hard” și probabil va continua la fel și cu „RED 2”.  Din păcate, vremea lui John a apus așa că rămânem cu amintirea primelor două filme și cu speranța că nimeni nu se gândește la un al șaselea film.