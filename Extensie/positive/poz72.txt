Mitul lui Dracula a fost, probabil, unul dintre cele mai utilizate în literatura și cinematografia secolului al XX-lea și va fi în continuare unul dintre reperele cinematografiei și în acest secol. Nebunia și succesul în rândul adolescenților a filmelor cu vampiri o dovedesc, desigur. Chiar dacă totul pare a fi pornit de la al nostru Vlad Țepeș, care se semna în multe documente cu numele de Dracula (fiul lui Dracul), nebunia a început-o Bram Stocker cu romanul său din 1897, în care preia surse istorice și folclorice, dar și experiențe personală, pentru a-l transforma pe Vlad Țepeș într-un vampir însetat de sânge și într-un personaj (mai mult prin intermediul filmelor) cu anvergură mondială.
Prima ecranizare a cărții lui Bram Stocker este cea din 1922, semnată de F.W. Murnau, intitulată ”Nosferatu, Eine Symphonie des Grauens”, film care are o poveste interesantă: Murnau nu a obținut drepturile de autor pentru ecranizare de la Florence Stocker, văduva lui Bram, și a trebuit să schimbe numele tuturor personajelor (Jonathan Harker devine Hutter, Dracula devine Orlok/Nosferatu etc.) Cu toate acestea, acțiunea păstrază linia romanului și procesul a fost câștigat de Florence, iar judecătorii au decis ca toate copiile filmului să fie distruse. Din fericire pentru istoria cinematografiei, câteva s-au păstrat, iar filmul a fost redigitalizat în anii 2000.