Am vrut sa-i dau initial un 3 pentru ca am desenat un zambet din coltul gurii de vreo trei ori dar cand am vazut ca si canta micutii astia, am scazut la 2. Dupa o ora si ceva de tocat fiecare nerv bucatica cu bucatica, mi-au taiat si ultima zvacnire de seninatate mintala cu scena muzicala. Nu am inteles de ce se mai fac filme de genul asta, nu am inteles pentru cine, cine le gusta, cine le savureaza, cine altcineva in afara de echipa de productie, familiile lor si rudele apropiate le urmareste. Nu am inteles nici ce cauta Michael Cera (pentru cine nu stie, vezi Juno), desi daca ma uit la figura lui de copil nedezvoltat, imi dau seama ca ii este dat sa joace doar in filme cu adolescenti oligofreni pana la 70 de ani. Multe nu inteleg eu si o sa incerc sa o iau punctual pentru ca numai punctual poti lua un film ca asta.
Nu am inteles structura. Cred ca pentru ca nu exista. Ca atare, filmul nu poate fi povestit. Desigur, niste adolescenti doldora de hormoni se scalambaie fiecare pe limba lor, scopul suprem in viata fiind sexul. Unde am mai auzit oare asta? Cumva in cele 15279 de filme care s-au facut pe exact aceeasi tema, schimband doar actorii si ordinea in care au rostit cuvintele?
Nu am inteles scenele de sex. Imaginati-va asta: el peste ea, sub cearsaf (cum altfel?), descriind o miscare anemica usor circulara, de mangaiere (!) a cearsafului mai degraba decat a fetei de dedesubt. Ei bine, asta era sex, in ciuda oricaror aparente care ar indica contrariul.
Nu am inteles de ce se mai fac glume cu flatulatie si vome si cine mai rade la ele. Oare nu am depasit stadiul umorului de toaleta la care se rezuma toate filmele cu adolescenti?
In afara acelorasi artificii umoristice si clisee cu care ne-am obisnuit, nimic nou sub soare: sani, picioare, sex, iar sex, tocilari frustrati si grasi, sex, funduri bombate, pitici si oi (!), vibratoare si catuse, iar sex si penisuri sub toate formele. Ah, si cred ca am uitat sa zic de sex. Si pentru ca reusisem sa nu am creierii prastie pana aproape de final, au trantit si un cantecel tembel ca sa-mi puna capac definitiv. Promit ca nu voi mai urmari filme cu adolescenti.
Cam pe la jumatatea paginii m-am oprit pentru ca ma impotmolisem. Mi-am dat seama ca nu mai am ce sa scriu. Actorii sunt inexistenti, deci nu am vreun motiv real pentru care sa-i mentionez, nu am ce sa povestesc, dialogul e o linie dreapta, personajele sunt zero barat. Atat de prost e filmul! Am vrut sa-mi iau jucariile si sa ma mut la ceva mai de Doamne-ajuta. Dupa care mi-am adus aminte ca uitasem sa va zic cel mai important lucru. Daca cumva, intr-un moment de plictiseala sa zicem ca vi se pune o pata neagra pe creier si va ganditi totusi sa descarcati tocmai Extreme Movie pentru ca titlul are rezonanta si va pare a fi ceva in forma de cozonac in ciuda tuturor avertismentelor pe care le-am lansat aici, scoateti repede calculatorul din priza, sariti in varful patului si porniti televizorul pe Acasa Tv. Ar fi un consum de curent mult mai util. Evident, cei oripilati de torrents si alte modalitati de download sunt rugati sa citeasca “cumparati dvd-ul” in loc de “descarcati”, sa nu avem vorbe la proces.