Un izvor de înţelepciune şi profunzime, "Peaceful Warrior" este un omagiu adus puterii spiritului uman de a trece peste limitele impuse de forţa destinului şi de a construi lucruri semnificative în viaţă. Ecranizarea cărţii "Calea luptătorului paşnic" de Dan Millman este un film metaforă. El povesteşte despre un gimnast talentat care suferă un accident, dar se ambiţionează să revină în arena sportivă, folosindu-şi puterea minţii pentru a realiza acest adevărat miracol. De fapt, filmul ne vorbeşte despre noi înşine, fiecare spectator! Noi suntem - sau ar trebui să fim - luptătorul paşnic, cel care se luptă cu limitele şi nefericirea propriului ego.
Eroul nostru se întâlneşte cu un maestru spiritual care încearcă să îl înveţe regulile înţelepciunii, deseori contrare stilului de viaţă "normal". Acest maestru pare coborât din legendele Orientului îndepărtat, întruchipând o perfecţiune mascată de multă modestie. Dialogurile dintre ei pot fi considerate discuţii între mintea comună, limitată şi Mintea iluminată, vizionară. Antrenamentul luptătorului paşnic, descris de Dan Millman, parcă este scos din "Manualul Războinicului Luminii", de Paulo Coelho, sau din învăţăturile lui Eckhart Tolle. La un moment dat, ego-ul lui Dan se revoltă împotriva maestrului neînţeles. Dar refuzând înţelepciunea, discipolul decade la nivelul gregar, supus propriei karme şi neputinţe. Accidentul de motocicletă este urmarea aproape firească la răzvrătirea sa absurdă. Abia când toate planurile sale se risipesc în vânt, Dan începe să simtă dorinţa fierbinte pentru gândirea profundă. Este memorabilă secvenţa din film când el se desparte de vechiul Dan, simbolizând eliberarea de trecut şi ego.
În final, după ce discipolul a asimilat toată înţelepciunea, maestrul exterior dispare, nemaifiind necesar. Ştiinţa iniţiatică a fost deja primită de Supraconştiinţa adeptului. Ea este vocea interioară a fiecăruia dintre noi, care ne conduce pe drumul către împlinirea misiunii noastre personale pe acest pământ. Ar fi ideal să o auzim cu toţii cât mai des, cât mai clar şi să îi urmăm indicaţiile spirituale, spre binele şi armonia generală.Filmul este exceptional.