Nu e de mirare că filmul a primit 10 nominalizări la premiile Oscar din 1963 şi a câştigat 7 dintre ele, printre care cele pentru Cel mai bun film, Cel mai bun regizor, Cea mai bună cinematografie, Cea mai bună coloană sonoră. A fost de asemenea nominalizat la categoriile Cel mai bun actor în rol principal (O´Toole) şi Cel mai bun actor în rol secundar (Omar Sharif), pierzând însă în faţa unor „concurenţi” mai experimentaţi. Nu m-a surprins deloc, informându-mă despre regizorul britanic David Lean, să aflu că are o preferinţă aparte pentru Alec Guiness şi că a mai realizat şi alte capodopere aflate pe lista mea de vizionări viitoare, cum ar fi Doctor Jivago (1965) sau Podul de pe râul Kwai (1957).
Personal, cred că scenariul respectă suficient de fidel evenimentele istorice, având totodată şi o componentă romantică foarte echilibrată, care m-a făcut să nu pun la îndoială mai nimic din ce se petrecea pe ecran. Comparând apoi informaţiile reale cu scenele urmărite, pot afirma liniştită că documentariştii au făcut treabă excelentă şi că rareori se mai găseşte în zilele noastre o realizare atât de complexă.
Filmul se concentrează pe implicarea lui T. E. Lawrence – la început un ofiţeraş britanic aparent bun de nimic, cu o purtare bizară şi o manieră ieşită din comun – în revolta Arabiei împotriva Turciei Otomane, în timpul Primului Război Mondial. Sunt prezentate în detaliu momente cruciale, precum atacurile împotriva Aqabei şi Damascului. Dar dincolo de aspectele istorice foarte bine legate, se evidenţiază caracterele personajelor: nu doar al lui Lawrence, în sufletul căruia se duce o luptă perpetuă a loialităţilor, ci şi al altora, cum ar fi Emirul Faisal sau şeriful Ali.