Nu știu care e atmosfera și odoarea cărților, însă această nouă ecranizare miroase a viață-fast-food-izată tipic hollywoodiană. Asistăm așadar în prima parte a filmului la un soi de reality show care ne pune pe tavă așa-zisa viață a unor celebrități prinse în ițele unor romanțe închipuite, arborând zâmbete false în speranța obținerii empatiei publicului. Dar gloata nu e tâmpă și evident dibuiește mirosul înțepător al propagandei. Propagandist-protagoniștii Katniss Everdeen și Peeta Mellark nu sunt prea diferiți de celebritățile pubere preferate de Hollywood la ora actuală, astfel că filmul își propune să adauge încă un fald cu subînțeles, cusut cu ață albă, peste garderoba deja încărcată și avangardist-nepotrivită a filmului. La capitolul fashion filmul este cât se poate de eterogen și amestecă niște țesături într-un exces de sponsori, iar bomboana de pe tort este un platou cu macarons. The odds may be in the favour of product placement. 
La capitolul scenariu și distribuție a momentelor, filmul sfidează prima parte și dă dovadă de ceva mai multă intuiție a proporțiilor. Asta pentru că avem de-a face cu un alt regizor, Francis Lawrence, care e destul de ok pe partea de suspans (I am Legend, Constantine). Deși The Hunger Games - Catching Fire are o întindere considerabilă (două ore juma) ritmul este unul destul de bun și șmecherește dirijat, astfel că preludiul (adică acea porțiune până la izolarea personajelor pe insulă) e destul de lung, dar atent segmentat și fluctuat. Apoi, odată sosită porțiunea de action ea este intensificată și accelerată de momente bune, ce se succed...ceasornicărește, nelipsite însă de secunde neverosimil de lungi menite să salveze, desigur, pielea protagoniștilor. Jennifer Lawrence îmi devine din ce în ce mai puțin antipatică, dar nu pot încă trece peste grimasele sale spasmodice în momentele de agonie, disperare și stări de graniță. În rest filmul m-a dus în uneori cu gândul la The Truman Show, asta fiind un hint cu privire la hibele unui sistem, indiferent de natura lui.Filmul este bun si interesant.