Aksel Hennie intră în pielea personajului central: un om împlinit, cu o soţie foarte frumoasă, un om care, în ciuda unei staturi neimpresionante, a reuşit să compenseze acest mic defect prin intermediul altor calităţi. De altfel, monologul din debutul filmului nu face decât să sublinieze ceea ce eu am reprodus parţial în această recenzie. Însă în spatele acestui erou al societăţii contemporane stă o mini-afacere ilegală cu opere de artă. Al nostru Aksel Hennie, Roger Brown în filmul lui Morten Tyldum, are o mică pasiune pentru furtul de opere de artă şi plasarea lor pe piaţa neagră.
Headhunters este un film subapreciat de foarte mulţi cinefili din simplul motiv că are o origine suspectă. Cu toate că am văzut pe ici, pe colo recenzii ale acestui thriller, nu cred totuşi că s-a ajuns la nivelul de popularitate pe care această producţie îl merită. Roger Brown este un personaj interesant şi, cu toate că viaţa sa este aparent utopică, filmul prezintă un grad ridicat de realism. N-o să-l vedem pe micul hoţ de opere de artă împuşcând câteva sute de răufăcători şi nici nu-şi va cauteriza rana în mijlocul unei păduri în stilul à la Rambo. Roger Brown este prins în această luptă cu inamicul şi reuşeşte în cele din urmă să câştige datorită inteligenţei şi a spiritul creativ direcţionat spre cauze dintre cele mai ‘bune’. Aceasta ar fi una dintre părţile bune ale filmului, alături de scenariul extrem de interesant. O parte şi mai bună e constituită de firul epic presărat cu scene dintre cele mai spectaculoase. În lumea reală a Norvegiei, Roger Brown trăieşte câteva evenimente rupte din filmele cu agenţi secreţi, iar adaptarea acestor scene este mai mult decât reuşită. Cel puţin eu am sorbit din priviri întreaga scenă în care Roger Brown fusese arestat de câteva ofiţeri de poliţie, se afla în maşina de poliţie în drum spre secţie, iar mercenarul de pe urmele sale pur şi simplu îi proiectează în afara şoselei într-o râpă, cu un tir. Sună a acţiune de proastă calitate, însă cuvintele nu pot descrie uneori scenele spectaculoase. 
Headhunters este un film bun, o producţie norvegiană care nu dezamăgeşte cinefilul dornic de suspans şi acţiune. Aksel Hennie are chiar o interpretare foarte bună, un rol care îi permite să dea frâu liber imaginației oricărui fan al genului.
