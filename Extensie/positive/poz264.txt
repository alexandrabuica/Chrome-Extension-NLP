Un film exceptional, caruia spectatorul trebuie sa fie capabil sa-i descopere decodarea! Pentru ca altfel, in caz contrar, povestea “To be continued”!!! De altfel, chiar continua!
François Ozon este deja un maestru al codarilor inteligente si profunde, propuse cinefililor “subtiri” (daca ar fi sa ma gandesc doar la precedentul sau “Potiche”)   O satira malefica si senzuala  a relatiilor in familie, a scolii, a educatiei, a obsesiilor vinovate. O privire dramatica in adancul psihologiei adolescentului profund traumatizat de abandonul familial, de constientizarea dorintei de apartenenta totala la o celula sociala, sentimentala si echilibrata.
Si nu in ultimul rand, o focusare puternica si filozofica  asupra problemei creatiei (literare sau plastice). In ce masura si in ce reteta isi gaseste echilibrul in creatie, melanjul dintre realitate si imaginatie. Si care este limita etica si morala a acestui compozit! Si cata valoare are indrumarea si exemplul unui “mentor” in formarea adolescentului … aceasta daca nu cumva, stuatia “normala” este rasturnata cu fundul in sus.
Pentru ca François Ozon ne vorbeste despre normalitate, in cele din urma.
Pentru inceput, totul pare normal, revenirea din vacanta a elevilor liceul Gustave Flaubert (filmata tensionat “pe repede” in curtea si bancile scolii cubist-arhitecturala – beton si sticla… un modernism in antiteza cu numele creatorului Doamnei Bovary), aprehensiunea directorului scolii catre impunerea uniformei care sa puna pe picior de egalitate elevii din diferite straturi sociale, profesorul de literatura franceza Germain – hotarat sa insufle tinerilor gustul pentru marii scriitori… si o scanteie de frazare descriptiva in compunerea elevului Claude Garcia, singura din intreaga clasa…
Uniforma insa poate aduce egalitate intre elevi doar la suprafata, in interior fiecare tanjeste si tinteste mai sus, catre o clasa sociala superioara.
Povestea unui adolescent de saisprezece ani, sociopat malefic-inteligent, tarat de o situatie familiala nenorocita si obsedat de nevoia unei CASE, a unui CAMIN, a unei familii din clasa de mijloc. Si isi urmareste cu tenacitate aceasta nevoie si si-o implineste pe baza unui plan temeinic intocmit si intra pe usa din fata in CASA colegului sau Rapha, pentru a-l medita la matematica. Intra astfel in CASA unei familii normale… sau aparent normale, pentru ca in orice casa exista dulapuri in care se ascund – mai multe sau mai putine, niscaiva schelete. Disfunctionalitati marunte, mici egoisme, usoara lipsa de comunicare, snobisme, obsesii…
Germain chiar devine delicvent, Germain se implica in acest travaliu bolnav al romanului, Germain ii construieste scheme compozitionale lui Claude, Germain se intreaba … ce va fi?
Extrem de sofisticat, tensionat si complex acest film. Si sunt decisa sa il revad, peste cateva zile sau peste cateva saptamani, pentru ca nu sunt sigura ca i-am gasit toate cheile.
Extraordinar de bun acest Ernst Umhauer – interpretul lui Claude Garcia, care merge umar la umar cu Fabrice Luchini, dezvoltand impreuna un joc de zile mari. Intreaga distributie este perfect selectionata, de altfel Ozon, ca si Directorul de imagine Jérôme Alméras au mai lucrat cu unii dintre ei (Kristin Scott Thomas, Fabrice Luchini), astfel incat se simte o rodare, o buna stiinta a posibilitatilor individuale si de echipa, o omogenitate benefica. Imaginea rareori staruie prin cadre  mai insistente asupra figurilor actorilor, mai degraba ia aminte la interactionari, privindu-le rece si intristata, de la distanta. Si introducandu-l pe Germain, ca martor real/ireal in scenele  scrise de catre Claude, regizorul François Ozon iti creaza impresia/ideea neverosimilului sau fabularii actiunii, un tertip care face spectatorul sa apese mai tare pe pedala de alarma a atentiei si  analizarii.